<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-7</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-6">AUTOR</p>

    <p class="MLP-text-bez1radku">Je mu čtrnáct a&nbsp;půl roku; měří sto šedesát dva centimetrů.</p>

    <p class="MLP-text">Rád nosí jednobarevné košile s&nbsp;rozhalenkou, do nichž si uvazuje hedvábný šátek. To hnědé semišové sáčko mu vlastnoručně ušila babička Věra, kožešnice. S&nbsp;výsledkem je očividně spokojená: když si autor sako poprvé oblékne, několikrát použije slovo nóbl.</p>

    <p class="MLP-text">„Nóbl kluk,“ usmívá se.</p>

    <p class="MLP-text">Autor tuší, že se mu spolužáci za jeho zády posmívají a&nbsp;že babiččino hodnocení je poněkud nadsazené, ale to slovo má pro něj jakési neurčité kouzlo. Co když má babička pravdu? Co když se ono noblesní částečně přenese i&nbsp;na jeho spolužačky? Pro jistotu sako a&nbsp;košile s&nbsp;hedvábným šátkem v&nbsp;rozhalence nosí po celý první ročník&nbsp;– samozřejmě s&nbsp;výjimkou státních svátků, kdy si tak jako ostatní spolužáci musí oblékat svazáckou košili a&nbsp;kravatu.</p>

    <p class="MLP-text">Později mu přítel rodičů věnuje zelenobílou bundu z&nbsp;pogumovaného papíru, již zdarma dostane na stánku firmy Grundig na brněnském veletrhu. Zapínání je na zip. Pokud autor nepočítá dámské džínsy značky Levi’s, které mu občas půjčuje matka (jiné kalhoty z&nbsp;pravé džínoviny až do maturitního ročníku nevlastní), jde o&nbsp;nejmodernější, <span class="MLP-znak-kurziva-11b">nejzápadnější</span> součást jeho chudého šatníku. Reklamní bundu nosí po celý druhý a&nbsp;třetí ročník. V&nbsp;posledních týdnech se rukávy na loktech už začínají trhat a&nbsp;působí špinavě, ale přesto se jejího nošení nevzdá.</p>

    <p class="MLP-text">Hned na počátku prvního ročníku se autor po vzoru dvou nejbližších kamarádů odmítne stravovat ve školní jídelně (koho napodobovali ti dva? napadne ho při psaní těchto řádek) a&nbsp;na obědy pak celé čtyři roky všichni docházejí do jednoho ze dvou tehdejších benešovských lahůdkářství. Čtyři roky pět dní v&nbsp;týdnu obědvá teplou sekanou nebo vlašský salát&nbsp;– obojí se dvěma houskami jako přílohou. Čas od času si dají lahůdkový párek, eventuálně takzvané ruské vejce. Pijí žlutou limonádu a&nbsp;kofolu. <span class="MLP-znak-kurziva-11b">Nikdy</span> nejedí ani nepijí nic jiného&nbsp;– a&nbsp;nevadí jim to. Ba co víc, pokud autora paměť neklame, <span class="MLP-znak-kurziva-11b">chutná</span> jim to. Za dobu svého středoškolského studia má k&nbsp;obědu odhadem čtyřistakrát <span class="MLP-znak-kurziva-11b">sekačku</span>, třistakrát <span class="MLP-znak-kurziva-11b">vlašák</span> a&nbsp;stokrát párek nebo to strašlivé vejce se zelenošedým žloutkem&nbsp;– a&nbsp;nestěžuje si. Z&nbsp;dnešního odstupu to nedokáže pochopit, dokonce při vzpomínce na ta kila mastné sekané a&nbsp;litry majonézy cítí jakousi opožděnou nevolnost, cosi jako metafyzické odříhnutí. Byl to opravdu on? On, který dnes v&nbsp;italských, mexických, čínských, thajských, indických či libanonských restauracích dlouhé minuty vcelku informovaně hovoří s&nbsp;číšníkem? On, který si jen opravdu nerad dává jinou než <span class="MLP-znak-kurziva-11b">chlazenou</span> rybu a&nbsp;jiné než <span class="MLP-znak-kurziva-11b">domácí</span> těstoviny? On, kterému krém Brulée bez karamelové krusty nebo tiramisu připravené bez mascarpone dokáže otrávit zbytek večera?</p>

    <p class="MLP-text">Řečeno jazykem zoologických encyklopedií: <span class="MLP-znak-kurziva-11b">V</span>&nbsp;<span class="MLP-znak-kurziva-11b">mládí žere jednoduchou stravu, později se stává značně vybíravým.</span></p>

    <p class="MLP-text">Plyne z&nbsp;toho nějaké poučení? Autor si není jistý.</p>

    <p class="MLP-text-bez1radku--12-0">Ve třetím ročníku jej tělocvikář poněkud překvapivě nominuje do školního týmu, který se má zúčastnit jakéhosi basketbalového turnaje. Jako jediný v&nbsp;sestavě nehraje košíkovou závodně, ostatní kluci několikrát týdně trénují v&nbsp;městském oddíle; přijímají ho proto mezi sebe s&nbsp;jistou nedůvěrou, ale časem je přesvědčí, že si místo v&nbsp;sestavě zaslouží: jeho střelba není sice úplně přesná, ale na druhé straně slušně brání a&nbsp;občas dokáže získat i&nbsp;zdánlivě ztracené míče.</p>

    <p class="MLP-text">V&nbsp;závěrečném utkání turnaje dostávají v&nbsp;poslední minutě koš a&nbsp;prohrávají o&nbsp;jediný bod. O&nbsp;celkovém pořadí je sice už rozhodnuto (bez ohledu na výsledek zápasu skončí třetí ze šesti mužstev), nicméně dramatický závěr postaví diváky i&nbsp;obě lavičky na nohy. Jeden ze spoluhráčů je při rozehrávce atakován a&nbsp;v&nbsp;tísni posílá autorovi nepříliš vydařenou přihrávku, ale on míč na poslední chvíli zachytí. „Střílej!“ zakřičí na něho kdosi. „Musíš střílet!“ Autor zdařilou kličkou obejde nejbližšího protihráče a&nbsp;z&nbsp;výskoku střílí rozhodující koš&nbsp;– na který pak vzpomíná celý život.</p>

    <p class="MLP-text">Celý život vzpomíná na jediný koš v&nbsp;nedůležitém zápase bezvýznamného turnaje.</p>
  </div>
</body>
</html>
