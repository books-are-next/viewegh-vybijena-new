<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-50</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-49">TOM</p>

    <p class="MLP-text-bez1radku">Ráno mě v&nbsp;koupelně cosi zarazí: jsem čerstvě ostříhaný (svatba je svatba) a&nbsp;zrcadlo je čisté. Umývadlo také. Rozhlédnu se: koupelna je uklizená. Historie se opakuje.</p>

    <p class="MLP-text">Když přijdu do kuchyně, na stole je prostřeno pro tři&nbsp;– znamená to, že na společnou snídani zřejmě dorazí i&nbsp;Jeff. Skippy stojí u&nbsp;sporáku a&nbsp;chystá mi šunku s&nbsp;vejci.</p>

    <p class="MLP-text">„Neuvěřitelné,“ konstatuji.</p>

    <p class="MLP-text">Skippy se pyšně zaculí a&nbsp;potom vytáhne z&nbsp;mrazáku láhev finské vodky.</p>

    <p class="MLP-text">„Díky za tu snídani, Skippy, ale vodku si vážně nedám,“ bráním se. „Za prvé se zítra dopoledne žením, a&nbsp;za druhé jsem se opil už včera.“</p>

    <p class="MLP-text">„Člověk by se neměl spokojit s&nbsp;tím, že říká banality. Všechno, co řekneš, je tak předvídatelný… Proč se aspoň občas nepokusíš bejt trochu originální?“</p>

    <p class="MLP-text">Je to téměř identické znění vět, které říkávám já jemu.</p>

    <p class="MLP-text">„Dobře, řeknu ti něco, co tě možná překvapí: včera v&nbsp;noci jsem se opil s&nbsp;Hujerovou a&nbsp;jejím manželem.“</p>

    <p class="MLP-text">„Nekecej! Ty ses opíjel s&nbsp;Hujerovou?“ žasne Skippy upřímně. „A&nbsp;proč?“</p>

    <p class="MLP-text">„Náhoda.“</p>

    <p class="MLP-text">„Proč se někdo opíjí s&nbsp;ženskou, která vypadá jako šakalí máma?“</p>

    <p class="MLP-text">Proč se někdo obden opíjí s&nbsp;někým, kdo vypadá jako tučňák a&nbsp;nechává si říkat Skippy, jako kdyby byl klokan? napadne mě.</p>

    <p class="MLP-text">„Ježíšikriste, Skippy… Kam na ty svoje metafory chodíš?“</p>

    <p class="MLP-text">„Dobrý, ne?“</p>

    <p class="MLP-text">„No, nevím. Já nevím, jak vypadá <span class="MLP-znak-kurziva-11b">šakalí máma</span>…“</p>

    <p class="MLP-text">„Blbě,“ směje se Skippy. „Jako Hujerová.“</p>

    <p class="MLP-text">Tohle nemá smysl. Skippy rozlévá vodku a&nbsp;já vrtím rezolutně hlavou.</p>

    <p class="MLP-text">„Ženíš se až zejtra <span class="MLP-znak-kurziva-11b">v&nbsp;poledne</span>,“ připomene mi. „Nemám ti mimochodem nevěstu prohlídnout?“</p>

    <p class="MLP-text">„Tobě bych ji nesvěřil, ani kdyby silně krvácela.“</p>

    <p class="MLP-text">„Ne?“ táže se Skippy bezelstně. „Proč?“</p>

    <p class="MLP-text">„To bys nepochopil.“</p>

    <p class="MLP-text">Rezignovaně popadnu skleničku a&nbsp;přemýšlím o&nbsp;přípitku.</p>

    <p class="MLP-text">„Tak sukně hore!“ zvolá Skippy.</p>

    <p class="MLP-text">Znám ho už od základní školy a&nbsp;jsem přesvědčený, že přinejmenším některé kořeny jeho životní prohry (přistoupím-li na toto diskutabilní rozdělení a&nbsp;připustím-li, že v&nbsp;lidském životě může existovat i&nbsp;něco jako vítězství) vedou až k&nbsp;první podařené šaškárně: svléknout se v&nbsp;deseti letech ve školní jídelně v&nbsp;době oběda do půl těla, lehnout si na stůl mezi starší holky, vyklopit si na prsa dvě misky s&nbsp;vanilkovým pudinkem a&nbsp;začít se příslušně natřásat, to už chce skutečně odvahu. Když tohle dokážete, stanete se nejslavnějším exotem na škole a&nbsp;v&nbsp;následujících týdnech a&nbsp;měsících se na vás budou chodit dívat celé zástupy… Za tenhle úspěch pyká Skippy dodnes. Je obětí svých vlastních stylizací. Třicátník zaživa pohřbený ve školních recesích. Když o&nbsp;tom tak přemýšlím, napadá mě, že na dospívání nejsou nejhorší uhry, sexuální strádání nebo všechny ty obvyklé trapasy; vůbec nejhorší je, že se navzdory té naprosté zmatenosti a&nbsp;bezradnosti všichni pořád tváří tak <span class="MLP-znak-kurziva-11b">samozřejmě</span>. Nejstrašnější na pubertě je ona předstíraná <span class="MLP-znak-kurziva-11b">nenucenost</span>. Vidím to ve škole denně. Někdy bych studentům rád řekl: Zkuste si alespoň představit, že my dospělí vás dokážeme prohlédnout. My přece vidíme, jak jste hloupí a&nbsp;nejistí&nbsp;– tak proč se proboha pořád tváříte tak <span class="MLP-znak-kurziva-11b">cool</span>? Proč, vy beznadějní pitomci, pořád tvrdíte, že jste <span class="MLP-znak-kurziva-11b">v&nbsp;poho</span>&nbsp;– i&nbsp;když vás například právě připravili o&nbsp;životní lásku?</p>
  </div>
</body>
</html>
