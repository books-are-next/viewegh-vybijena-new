<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-13</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-12">EVA</p>

    <p class="MLP-text-bez1radku">Každou středu se u&nbsp;ní už několik let stavuje Skippy a&nbsp;dívají se na fotbal. Zpočátku televizi nezapínali vůbec; dvě hodinky si povídali, a&nbsp;než Skippy odešel, podíval se vždycky na sestřih nejdůležitějších momentů, aby ho Jeff s&nbsp;Tomem nemohli odhalit&nbsp;– tvrdí jim, že chodí s&nbsp;kolegy z&nbsp;nemocnice na Václavské náměstí do Jágr’s baru, kde mají takové ty velkoplošné obrazovky. Byla to Eva, kdo mu později řekl, ať se klidně dívá na celý zápas&nbsp;– nikdy se o&nbsp;fotbal nezajímala, ale ty vzrušené hlasy komentátorů ji paradoxně docela uklidňují. Skippy nejdříve předstíral, že se ho to dotklo („Nemáme si snad už o&nbsp;čem povídat?“), ale nakonec na její návrh rád přistoupil.</p>

    <p class="MLP-text">Takže teď sleduje televizi a&nbsp;Eva vedle v&nbsp;křesle plete nebo rozloží prkno a&nbsp;žehlí. Skippy občas v&nbsp;diváckém zápalu úplně zapomene, kde je, a&nbsp;teprve když rozhodčí odpíská konec poločasu, provinile sebou cukne, rychle vstává a&nbsp;patnáct minut s&nbsp;Evou konverzuje.</p>

    <p class="MLP-text">„Panebože, ty <span class="MLP-znak-kurziva-11b">pleteš</span>? No to snad ne! Vzpamatuj se, je ti čtyřicet. Co budeš dělat v&nbsp;šedesáti?“</p>

    <p class="MLP-text">Jindy o&nbsp;poločase s&nbsp;oblibou řeší otázku, proč k&nbsp;Evě vlastně chodí.</p>

    <p class="MLP-text">„Přijdu k&nbsp;nádherný ženský&nbsp;– a&nbsp;dívám se tady na fotbal. Co sem to za idiota? Co sem to za hovado?“</p>

    <p class="MLP-text">Eva ví, co přijde. Skippy obejde žehlicí prkno a&nbsp;zezadu ji obejme.</p>

    <p class="MLP-text">„Proč vůbec chodí člověk <span class="MLP-znak-kurziva-11b">tajně</span> k&nbsp;ženský, která mu nikdy v&nbsp;životě nedala?“</p>

    <p class="MLP-text">„A&nbsp;nedá,“ upozorní ho Eva.</p>

    <p class="MLP-text">Snaží se, aby to znělo cynicky, nebo alespoň suše, ale stejně pokaždé nepatrně zrudne.</p>

    <p class="MLP-text">Skippy teatrálně vzdychne, nicméně Eva je přesvědčena, že ve skutečnosti po ní nikdy netoužil (několikrát ji také napadlo, jestli Skippy navzdory všem těm řečem o&nbsp;ženských není homosexuál). Políbí ji na tvář, pohladí ji neobratně po vlasech a&nbsp;jde sledovat druhou půlku. S&nbsp;tím fotbalem je to příjemnější, říká si Eva. Každopádně je to mnohem lepší, než sedět naproti sobě v&nbsp;křeslech, která kupoval Jeff, pozorovat zhasnutou obrazovku a&nbsp;bavit se o&nbsp;mrtvých spolužácích: o&nbsp;Karlovi, o&nbsp;Ireně a&nbsp;o&nbsp;Rudovi.</p>

    <p class="MLP-text">Svého času byl Skippy těmi tragickými úmrtími úplně posedlý&nbsp;– skoro tak, jako je posedlý sexem (nebo to přinejmenším předstírá). Znovu a&nbsp;znovu otvíral téma Ireniny sebevraždy: chodil po bytě a&nbsp;donekonečna opakoval všechny ty známé věci. Co se k&nbsp;tomu dá ještě říct? namítá Eva. Ano, chovali jsme se k&nbsp;ní krutě. Celá třída. Ano, Skippy, i&nbsp;já, jestli to chceš slyšet popadesáté. Skippy zaregistruje podráždění v&nbsp;jejím hlase a&nbsp;odmlčí se. Eva si proti své vůli znovu představí ten okamžik, kdy Irena skočila. Ten strašlivý náraz. Zavře oči a&nbsp;zase je otevře.</p>

    <p class="MLP-text">„Tohle nemá cenu, Skippy,“ říká, „nemůžeš být mladej a&nbsp;zároveň mít rozum. To nejde.“</p>

    <p class="MLP-text">Skippy se zastaví před zrcadlem v&nbsp;předsíni. Vezme Evu za ruku a&nbsp;přitáhne si ji k&nbsp;sobě. Stojí bok po boku a&nbsp;usmívají se na sebe do zrcadla. Má ho ráda. Vypadá jako předčasně zestárlý kluk. Pozoruje své postupující kouty se stejně ochromeným údivem, jako kdyby se poprvé v&nbsp;životě řízl do prstu… Ještě ve čtyřiceti nepřestal žasnout, na jak zvláštní planetě se ocitl. Co to všechno kolem znamená? ptají se neustále jeho chlapecké oči.</p>

    <p class="MLP-text"><span>Občas se tiše rozpláče, zejména když pije. Skáče na laně a&nbsp;hraje squash. Vydává</span> <span class="MLP-znak-kurziva-11b">Interní humoristický gynekologický měsíčník</span> <span>(pár čísel Evě přinesl, ale dosud nenašla odvahu je otevřít). Rád by založil rodinu, ale neumí se prý seznámit. Sbírá fotografie hokejistů, soutěžní kupony a&nbsp;zátky. Běžně používá vulgární slova, což Eva nesnáší.</span></p>

    <p class="MLP-text">„Dneska sem viděl nejkrásnější kundu svýho života! To snad ani nebyla píča, to byla orchidej!“</p>

    <p class="MLP-text">„Skippy,“ napomíná ho (za půl hodiny se Alice vrátí z&nbsp;aerobiku), „ovládej se.“</p>

    <p class="MLP-text">Pár minut nato upadne do jakési strnulé melancholie. Sedí za kuchyňským stolem (vyrobil ho Jeff), mlčí a&nbsp;hraje si se slánkou. Existuje něco smutnějšího než zestárlý třídní recesista? napadne Evu.</p>

    <p class="MLP-text">„Mám tam dát nějakou muziku?“ zeptá se.</p>

    <p class="MLP-text">Zavrtí hlavou. Vyndá mu z&nbsp;lednice první ze tří piv, která pro něj koupila, a&nbsp;Skippy se na ni vděčně podívá. Pije ho přes Eviny protesty z&nbsp;plechovky, neboť nepřelévané je prý mnohem lepší.</p>

    <p class="MLP-text">„Udělám bramboráky, chceš?“</p>

    <p class="MLP-text">Rezignovaně přikývne. Škrábe brambory, Eva je strouhá. Občas se dotknou mokrými prsty. Eva cítí pivo, česnek, majoránku&nbsp;– a&nbsp;zároveň takový ten příjemný smutek, jako třeba na konci dobrého filmu. Nebo na konci léta, říká si, to je možná přesnější.</p>
  </div>
</body>
</html>
