<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-12</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-11">TOM</p>

    <p class="MLP-text-bez1radku">Nejstarší dochovaná Jeffova gymnaziální fotografie, pochopitelně černobílá, je z&nbsp;lyžařského kursu v&nbsp;prvním ročníku: světlé vlasy dosahující (stejně jako tenkrát ty moje) až na samu hranici dobové přijatelnosti, komický náznak knírku a&nbsp;obvyklý tázavý výraz v&nbsp;hezkých očích. Co na snímku například není: jeho nezbytně klátivá chůze, která co chvíli přecházela v&nbsp;běh, zvyk naklánět při hovoru hlavu na stranu nebo ona krátká hluboká vráska, jež se uprostřed jeho obočí objevovala pokaždé, když s&nbsp;něčím nesouhlasil.</p>

    <p class="MLP-text">Přátelství s&nbsp;Jeffem, trvající už více než čtvrt století, začalo onu zářijovou vyučovací hodinu, kdy nám profesorka zeměpisu cosi ukazovala na meotaru&nbsp;– nepamatuji se, o&nbsp;co šlo, vím jen, že těsně po projekci se na jednom z&nbsp;velkých oken vzadu ve třídě zasekla roleta. Jeff, který seděl v&nbsp;lavici pod oknem, se okamžitě vymrštil (židle příšerně zaskřípala), a&nbsp;aniž jej k&nbsp;tomu kdokoli vyzval, po krátkém rozběhu vyskočil mezi květináče na mramorový parapet okna. Zavrávoral&nbsp;– třída jen zahučela&nbsp;– ale ihned nabyl rovnováhy a&nbsp;oběma rukama roletu vytáhl. Potom seskočil, uklonil se a&nbsp;zase si sedl.</p>

    <p class="MLP-text">Zdálo se mi, že třída ve zlomku vteřiny zaváhala, jak má Jeffův výstup hodnotit: zda jej coby sympatickou provokaci a&nbsp;zároveň slušný sportovní výkon ocenit, nebo se přiklonit na stranu vyučující, která si ironicky ťukala na čelo, a&nbsp;Jeffovi se spíše vysmát, když navíc celá ta série pohybů měla v&nbsp;sobě něco nepopiratelně opičího.</p>

    <p class="MLP-text">„Hezký!“ zvolal jsem (zvláštní intonace tohoto pochvalného výkřiku, který jsme jako kluci používali velmi často&nbsp;– a&nbsp;který ostatně občas používám dodnes, například když se dívám se Skyppim na fotbal&nbsp;– dosáhnete tak, že jej ze sebe zprudka vyrazíte, a&nbsp;to hlubším hlasem než normálně; obvykle pomáhá, když se u&nbsp;toho i&nbsp;zamračíte).</p>

    <p class="MLP-text">Jeff se na mě zazubil a&nbsp;potěšeně mi pokynul rukou. Takhle začalo naše přátelství: zaseknutou zaprášenou roletou.</p>

    <p class="MLP-text-bez1radku--12-0">Hned následující přestávku, na chodbě při přechodu mezi učebnami, se ke mně připojil.</p>

    <p class="MLP-text">„Co teď vlastně máme?“ zeptal se.</p>

    <p class="MLP-text">Řekl bych, že to věděl.</p>

    <p class="MLP-text">„Matiku.“</p>

    <p class="MLP-text">Byl jsem rád, že mě oslovil, a&nbsp;rychle jsem přemýšlel, co bych ke své odpovědi ještě přidal, aby nepůsobila tak stroze&nbsp;– jenže v&nbsp;příští chvíli nás zastavila dvojice studentů z&nbsp;maturitního ročníku.</p>

    <p class="MLP-text">„Stát!“ nařídili nám.</p>

    <p class="MLP-text">Jeden z&nbsp;nich měl brýle a&nbsp;ani ten druhý nevzbuzoval nijak hrůzostrašný dojem&nbsp;– nicméně byli přece jen o&nbsp;půl hlavy větší. Poslušně jsme se zastavili. Vzpomínám si, že z&nbsp;nástěnky za jejich zády na nás shlížely ještě tři další obličeje: byly to kresby uhlem, se kterými už na první pohled nebylo cosi v&nbsp;pořádku (neměl jsem samozřejmě v&nbsp;dané chvíli čas je podrobněji studovat, ale protože kolem něčeho podobného chodím pětkrát týdně, troufám si tvrdit, že šlo nejspíš o&nbsp;špatné vystínování nebo o&nbsp;obvyklý problém s&nbsp;proporcemi).</p>

    <p class="MLP-text">„Tak tohle pude dolů, bažanti,“ oznámil nám student bez brýlí.</p>

    <p class="MLP-text">Jeff naklonil hlavu na stranu.</p>

    <p class="MLP-text">„Hára tady u&nbsp;bažantů netrpíme,“ pravil druhý čtvrťák a&nbsp;pokusil se ho za vlasy chytit.</p>

    <p class="MLP-text">Jeff obratně uhnul jako boxer. Čtvrťák zaváhal a&nbsp;nakonec se rozhodl pro zástupný, snadnější cíl: popadl za vlasy mě. Jeff se zamračil, vymrštil ruku a&nbsp;sevřel mu zápěstí.</p>

    <p class="MLP-text">„Nesahat,“ řekl klidně, spíše smířlivě.</p>

    <p class="MLP-text">Chvíli se měřili očima&nbsp;– a&nbsp;potom mě brýlatý k&nbsp;mému překvapení pustil.</p>

    <p class="MLP-text">„No co to bylo?!“ zvolal ten druhý.</p>

    <p class="MLP-text">Jeho opožděné rozhořčení jako by ani nepatřilo Jeffovi&nbsp;– i&nbsp;on se zjevně chtěl vyhnout přímé konfrontaci. Jeff ho jemně odstrčil, abychom mohli pokračovat dál.</p>

    <p class="MLP-text">„Pokus o&nbsp;šikanu,“ řekl jsem, vyprovokován Jeffovou odvahou.</p>

    <p class="MLP-text">„Jo,“ usmál se Jeff. „Marnej.“</p>

    <p class="MLP-text">Když jsme ty dva studenty v&nbsp;následujících dnech potkali, dívali se stranou a&nbsp;předstírali zaneprázdněnost.</p>

    <p class="MLP-text-bez1radku--12-0">Jeff tvrdí, že celé gymnaziální období byla jedna velká trapnost.</p>

    <p class="MLP-text">„Nemůžu ty fotky ani vidět. Se mnou to nemá nic společnýho.“</p>

    <p class="MLP-text">Ta formulace se mě dotkne, i&nbsp;když chápu, co má na mysli. Nebyli jsme mladí rytíři na dvoře krále Artuše&nbsp;– byli jsme čtrnáctiletí studentíci gymnázia. Nemohli jsme jeden druhému zachránit život nebo vykonat něco podobně velkolepého; mohli jsme se jen dělit o&nbsp;svačiny a&nbsp;na školních výletech si v&nbsp;autobuse vzájemně držet místo&nbsp;– ale to naše přátelství neumenšovalo. Puberta a&nbsp;jaksi zcela nehrdinské středoškolské prostředí je možná dělalo komickým a&nbsp;svým způsobem snad i&nbsp;trapným, avšak ne menším.</p>

    <p class="MLP-text">„Paměť je život, Jeffe,“ říkám.</p>

    <p class="MLP-text">„Jo, pamatuju se taky, že jsem se v&nbsp;dětství počůrával&nbsp;– jenže co tak strašně důležitýho z&nbsp;toho pro dnešek plyne?“</p>

    <p class="MLP-text">„Takže ses rozhodl, že na to trapné dětství a&nbsp;mládí co nejrychleji zapomeneš… Vlastně ses narodil teprve někdy ve třiceti.“</p>

    <p class="MLP-text">„Přesně tak. Odmítám se hlásit ke dvěma zmatenejm panicům, který nosili stejný příšerný účesy, stejný příšerný trička s&nbsp;vlastnoručně nažehleným nápisem ADIDAS a&nbsp;celý dny soutěžili v&nbsp;krkání po žlutý limonádě.“</p>

    <p class="MLP-text">Skippy si schválně říhne.</p>

    <p class="MLP-text">„Protože se nedokážeš oprostit od všech těch pubertálních banalit,“ namítám. „Ale to jsou jenom dobové rekvizity. Na tričkách a&nbsp;na krkání nezáleží. Copak na životní důležitosti prvního polibku něco mění skutečnost, že se neodehrál v&nbsp;udržované francouzské <span>zahradě</span> zalité stříbrným měsíčním světlem, nýbrž za švédskou bednou v&nbsp;zapocené tělocvičně?“</p>

    <p class="MLP-text">Dodatečně se zaleknu, zda jsem se tou příliš konkrétní informací neprozradil, ale Jeff si ničeho nevšimne.</p>

    <p class="MLP-text">„Ty ses s&nbsp;někým líbal v&nbsp;tělocvičně?“ šklebí se Skippy. „Leda tak&nbsp;– s&nbsp;Hujerovou, co?“</p>

    <p class="MLP-text"><span>Poznám, že původně chtěl říct s&nbsp;</span><span class="MLP-znak-kurziva-11b">Větvičkovou</span><span>, ale naštěstí se včas zarazil. Jeff vzdychne, nakrčí čelo a&nbsp;mezi obočím se mu objeví vráska.</span></p>

    <p class="MLP-text"><span>„Je</span> <span class="MLP-znak-kurziva-11b">vědecky</span> <span>dokázaný,“ zdůrazní, „že každejch pět let se ti</span> <span class="MLP-znak-kurziva-11b">kom­pletně</span> <span>vyměněj všechny buňky v&nbsp;těle&nbsp;– což se tím pádem od gymplu stalo zhruba pětkrát.“</span></p>

    <p class="MLP-text">Významně se odmlčí.</p>

    <p class="MLP-text">„Takže chápeš, co se snažím říct. Tenkrát na gymplu jsme to prostě nebyli my. My <span class="MLP-znak-kurziva-11b">dneska</span>. Skoro po pětadvaceti letech.“</p>

    <p class="MLP-text"><span>„Ne?“ říká potměšile Skippy a&nbsp;překvapivě se přidává na mou stranu. „Tak proč po pětadvaceti letech jezdíš dvakrát měsíčně do Vrchlabí za rodičema svý pětkrát kompletně vyměněný</span> <span class="MLP-znak-kurziva-11b">spolužačky</span><span>?“</span></p>

    <p class="MLP-text">Potom ukáže rukou na mě.</p>

    <p class="MLP-text">„A&nbsp;proč si tady tenhle vzal před pár lety za manželku její věrnou kopii?“</p>
  </div>
</body>
</html>
