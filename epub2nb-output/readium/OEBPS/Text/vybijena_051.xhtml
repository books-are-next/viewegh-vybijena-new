<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-48</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-47">JEFF</p>

    <p class="MLP-text-bez1radku">Když mu Tom poprvé představí Kláru (náhodně se potkají na náměstí Bratří Synků), její podoba s&nbsp;Evou Jeffovi skoro vyrazí dech&nbsp;– ale dělá, že si ničeho nevšiml.</p>

    <p class="MLP-text">„Seznamte se, rychle. Klára si ještě musí udělat domácí úkol z&nbsp;přírodopisu,“ žertuje nuceně Tom.</p>

    <p class="MLP-text">Jeff má pocit, že se propadl v&nbsp;čase. Klára zčervená.</p>

    <p class="MLP-text">„Minulej měsíc jsem maturovala,“ hájí se nesměle, jako kdyby maturita mohla něco změnit na tom, že je přesně o&nbsp;třináct let mladší než Eva.</p>

    <p class="MLP-text">Ta podoba doslova bije do očí. Jeffovi to připadá podobné, jako když si někteří řidiči na přední masku auta přišroubují znak jiného vozu: prokazatelně stojíte před Škodou Favorit, ale ten modrý smaltovaný oválek na mřížce chladiče se vám snaží namluvit, že před sebou máte ford.</p>

    <p class="MLP-text">„Příští víkend se jedu formálně představit rodičům,“ usmívá se Tom a&nbsp;obejme Kláru kolem ramen. „Říkám formálně, protože mě znají z&nbsp;třídních schůzek.“</p>

    <p class="MLP-text-bez1radku--12-0">Když Jeff to setkání doma převypráví Evě, upřímně ji tím pobaví. Už dlouho se mu ji rozesmát nepodařilo, a&nbsp;tak je rád, že projednou našli společné téma. Otevře láhev červeného a&nbsp;celý večer ten věkově nesourodý vztah rozebírají. Jeff zastává názor, že Klára je pro Toma&nbsp;– ať vědomě, či nevědomě&nbsp;– pouhou náhražkou něčeho, co se mu nepodařilo získat v&nbsp;mládí.</p>

    <p class="MLP-text">„A&nbsp;co se mu nepodařilo získat v&nbsp;mládí?“ usmívá se Eva. „Co máš na mysli?“</p>

    <p class="MLP-text">Jeff ví, že to Eva chce slyšet nahlas.</p>

    <p class="MLP-text">„Tebe. Jak všichni dobře víme. Prostřednictvím Kláry si pouze kompenzuje, žes ho kdysi odmítla.“</p>

    <p class="MLP-text">„To není pravda,“ říká Eva spokojeně. „Nebylo co odmítat, protože se mi nikdy se svou údajnou láskou nesvěřil.“</p>

    <p class="MLP-text">„Ale všichni to přece viděli.“</p>

    <p class="MLP-text">Eva se mu opře o&nbsp;rameno. Napije se vína a&nbsp;přivře oči. Potom líně prohodí, že to je Tomův problém, za který se ona nemůže cítit zodpovědná.</p>

    <p class="MLP-text">„Je to každopádně trapný,“ říká rezolutně Jeff.</p>

    <p class="MLP-text">„Je to trochu pubertální,“ souhlasí Eva. „Už by snad konečně mohl dospět.“</p>

    <p class="MLP-text">Toho večera se po třech týdnech znovu milují.</p>
  </div>
</body>
</html>
