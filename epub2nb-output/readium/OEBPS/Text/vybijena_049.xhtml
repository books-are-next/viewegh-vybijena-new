<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-46</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-45">JEFF</p>

    <p class="MLP-text-bez1radku">Po celou dobu vztahu s&nbsp;Evou se sprchuje dvakrát, někdy i&nbsp;třikrát denně.</p>

    <p class="MLP-text">„Smrdíš, sportovče,“ říkává mu.</p>

    <p class="MLP-text">Kdykoliv se Jeff vrátí z&nbsp;vyjížďky na kole, hodí propocený dres rovnou do pračky, takže Eva se ho tím pádem nemusí vůbec dotknout. Svlékne se, přidá do bubnu další špinavé prádlo, pustí příslušný program a&nbsp;jde se důkladně vysprchovat. Když vyjde z&nbsp;koupelny ven, obvykle zjistí, že Eva mezitím v&nbsp;bytě vyvětrala.</p>

    <p class="MLP-text">Holí se každé ráno, ale pokud se s&nbsp;ní chce milovat, musí se oholit i&nbsp;večer.</p>

    <p class="MLP-text">„Škrábeš,“ oznámí mu, když to neudělá, a&nbsp;obrátí se zády.</p>

    <p class="MLP-text">Jeff dotčeně civí do tmy a&nbsp;přejíždí si prstem po rašících vousech. Jeho otec a&nbsp;matka si vzájemně stříhají nehty na nohou a&nbsp;pemzou si odstraňují ztvrdlou kůži na patách; samozřejmě jeden druhému myjí záda. Eva se v&nbsp;koupelně zamyká. Jeff tomu nerozumí.</p>

    <p class="MLP-text">„Když něčemu nerozumíš, tak se zeptej,“ říkával mu za studií otec.</p>

    <p class="MLP-text">Během manželství s&nbsp;Evou pochopí, že některé věci je lepší nevědět.</p>

    <p class="MLP-text-bez1radku--12-0">Po rozvodu začne zhruba dvakrát měsíčně chodit do jednoho night-clubu (poprvé ho tam zavede starší kolega z&nbsp;firmy). Pokaždé je tam minimálně šest osm holek, takže je z&nbsp;čeho vybírat&nbsp;– zpočátku chodí ovšem na pokoj výhradně s&nbsp;Editou. Jejich večerní hodinka začíná být čím dál přátelštější&nbsp;– Jeff se už nemusí ani sprchovat, natožpak holit. Edita mu vypráví o&nbsp;své rodině: její otec je vášnivý letecký modelář. Kdysi to zkoušela taky, aby mu udělala radost, ale když se pokoušela žiletkou zkrátit <span class="MLP-znak-kurziva-11b">nosník z&nbsp;balzy</span>, málem si uřízla prst&nbsp;– a&nbsp;nechala toho. Táta chtěl mít kluka, ale má chudák tři holky. On, máma i&nbsp;ségry samozřejmě tuší, co Edita dělá, ale předstírají, že to nevědí. Je vyučená dámská krejčová. Nemůže jim například vůbec nic koupit. Koupí jim mikrovlnku nebo friťák, a&nbsp;otec to ani nerozbalí&nbsp;– a&nbsp;když už, tak se do té krabice dívá, jako kdyby uvnitř byla nějaká nechutnost ze sex-shopu. Jeffovi ta postupující důvěrnost začíná vadit. Když mu po příchodu jednoho večera Edita jako obvykle skočí na klín, jemně ji shodí a&nbsp;dodá, že by si dneska raději vybral někoho jiného. Edita se zatváří ukřivděně, což mu u&nbsp;prostitutky připadá legrační.</p>

    <p class="MLP-text">„Já za to nemůžu, sugar,“ říká. „Takhle jsme my chlapi byli stvořeni. To je holt život.“</p>

    <p class="MLP-text">Nikdy nikomu neříkal <span class="MLP-znak-kurziva-11b">sugar</span>, ale v&nbsp;nevěstinci na tom nezáleží. V&nbsp;nevěstinci nezáleží skoro na ničem&nbsp;– což je přesně to, co mu vyhovuje.</p>

    <p class="MLP-text">„Zkurvenej život,“ šeptá Edita.</p>

    <p class="MLP-text">„Obávám se, že v&nbsp;tom s&nbsp;tebou musím částečně souhlasit.“</p>

    <p class="MLP-text">Nahlas by to nepřiznal, nicméně ví, že někdy napodobuje Tomův způsob mluvy, včetně jeho dikce.</p>

    <p class="MLP-text">Jednou za čas ale s&nbsp;Editou na pokoj jde.</p>

    <p class="MLP-text">„Mám napustit vanu?“ ptá se ho snaživě.</p>

    <p class="MLP-text">Jeff přikývne. Svléká se, Edita si ho prohlíží.</p>

    <p class="MLP-text">„Proč sem vlastně chodíš? Oba víme, že zrovna ty bys tam venku&nbsp;–“ mokrou paží ukáže k&nbsp;oknu zakrytému vínovou roletou, „dostal všechno tohle úplně zadarmo.“</p>

    <p class="MLP-text">Když něčemu nerozumíš, tak se neptej, napadne ho.</p>
  </div>
</body>
</html>
