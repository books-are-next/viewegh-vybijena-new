<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-44</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-43">EVA</p>

    <p class="MLP-text-bez1radku">Koncem osmdesátých letech získává od Skippyho a&nbsp;dvou dalších lékařů různé informace o&nbsp;alternativních porodech. Samozřejmě by chtěla rodit do vody, ale když to v&nbsp;únoru roku 1990 řekne svému gynekologovi, podívá se na ni tak útrpně, jako kdyby mu právě svěřila přání rodit do té hromady špinavého sněhu pod okny jeho ordinace.</p>

    <p class="MLP-text">„Musím vám připomenout, že člověk je savec,“ říká jí s&nbsp;nepříjemným úsměvem. „Vaše dítě určitě nebude mít žábry…“</p>

    <p class="MLP-text">Ví, že doktor je neprávem předpojatý, jenže nenajde odvahu se s&nbsp;ním přít.</p>

    <p class="MLP-text">Navzdory všem ujišťováním, že prvorodičky <span class="MLP-znak-kurziva-11b">přenášejí</span>, na ni předporodní bolesti přijdou už 29. června navečer&nbsp;– tři týdny před stanoveným termínem. Není si úplně jistá, zda je to skutečně ono, ale nechce nic riskovat. Sbalí si věci a&nbsp;objedná taxík. Jeff je služebně na dva dny v&nbsp;Londýně; nemá mu to za zlé, nemohl to tušit. Když telefonuje rodičům, ozve se jí záznamník. Nakonec zavolá do <span class="MLP-znak-kurziva-11b">Doupěte</span>.</p>

    <p class="MLP-text">„Ahoj,“ říká jí Tom překvapeně. „Jeff tady není.“</p>

    <p class="MLP-text">„Já vím.“</p>

    <p class="MLP-text">Začíná mu poněkud obšírně vysvětlovat situaci.</p>

    <p class="MLP-text">„Pojedu s&nbsp;tebou,“ přeruší ji Tom. „Za deset minut jsem tam.“</p>

    <p class="MLP-text">Stihne to právě včas: další stahy se dostaví ve chvíli, kdy Eva vychází z&nbsp;domu. Tom ji musí oběma rukama podepřít. Taxíkář stojí venku před autem a&nbsp;kouří.</p>

    <p class="MLP-text">„A&nbsp;jéžiš!“ zvolá, jakmile ji uvidí. „A&nbsp;jéžiš!“</p>

    <p class="MLP-text">„Do Podolí,“ oznamuje mu Tom. „Porodnice v&nbsp;Podolí.“</p>

    <p class="MLP-text">„Hlavně klid,“ žádá taxíkář, který Toma nejdříve považuje za náhodného kolemjdoucího.</p>

    <p class="MLP-text"><span>Zahazuje cigaretu, usedá za volant a&nbsp;startuje. Tom otvírá zadní dveře a&nbsp;pomáhá Evě nastoupit. Taxíkář je sleduje ve zpětném</span> <span>zrcátku</span><span>, pod nímž se houpe malá Rubikova kostka. Eva se soustředí na její barvy: červená, zelená, žlutá, modrá.</span></p>

    <p class="MLP-text">„V&nbsp;pořádku, madam?“</p>

    <p class="MLP-text">„Naprosto.“</p>

    <p class="MLP-text">Tom rychle obíhá vůz a&nbsp;usedá vedle ní. Bolesti ustanou.</p>

    <p class="MLP-text">„Tatínek zatím neomdlel,“ zavtipkuje taxíkář.</p>

    <p class="MLP-text">„To není tak úplně tatínek,“ říká Eva.</p>

    <p class="MLP-text">„Jo tak to pardon.“</p>

    <p class="MLP-text">Jedou nahoru po Táborské. Eva se na Toma usměje a&nbsp;vezme ho za ruku. Cítí, jak v&nbsp;něm cosi nezadržitelně roste&nbsp;– má vlhké oči.</p>

    <p class="MLP-text">„Hlavně klid!“ opakuje taxíkář do zrcátka.</p>

    <p class="MLP-text">Tom si několikrát odkašle, pokouší se ovládnout.</p>

    <p class="MLP-text">„Promiň,“ šeptá jí. „Promiň.“</p>

    <p class="MLP-text">Sjedou z&nbsp;Pankráce dolů na nábřeží: už vidí řeku i&nbsp;stožáry kotvících lodí&nbsp;– pohled na vodu ji jako vždy uklidní. Když na chodníku před vjezdem do porodnice spatří mávajícího Skippyho, rozesměje se.</p>

    <p class="MLP-text">„Ježíšikriste!“ vzdychne Tom.</p>

    <p class="MLP-text">Skippy běží podél auta a&nbsp;tluče do kapoty.</p>

    <p class="MLP-text">„Tohle taky není tatínek,“ informuje taxíkáře Eva, „ale klidně mu zastavte.“</p>

    <p class="MLP-text">Taxíkář brzdí, Skippy otvírá přední dveře a&nbsp;nasedá; okamžitě se otáčí k&nbsp;Evě a&nbsp;bere ji za levou ruku (pravou stále drží Toma).</p>

    <p class="MLP-text">„Miláčku! Holčičko!“ sténá. „Seš v&nbsp;pořádku?“</p>

    <p class="MLP-text">Taxíkář je nesouhlasně pozoruje.</p>

    <p class="MLP-text-bez1radku--12-0">Přestože nenastanou žádné komplikace, trvá porod téměř jedenáct hodin. Když Evu nazítří časně ráno vezou z&nbsp;porodního sálu, bůhvíproč počítá zářivky na stropě: tři, čtyři, pět… Pozná svůj pokoj, vzpamatuje se a&nbsp;začne se shánět po Alici, ale dříve než jí nemocniční zřízenec stačí odpovědět, přichází starší lékařka s&nbsp;Alicí v&nbsp;náručí. Dítě spí, vlásky má slepené zaschlou krví.</p>

    <p class="MLP-text">„Úplně zdravá,“ říká lékařka s&nbsp;úsměvem.</p>

    <p class="MLP-text">Eva se posune na posteli, udělá Alici vedle sebe místo a&nbsp;přikryje ji. Nespouští z&nbsp;ní oči. Doktorka ukáže na plechový stolek, kde stojí plastový kbelík s&nbsp;růžemi.</p>

    <p class="MLP-text">„Tohle přinesl zřejmě váš otec.“</p>

    <p class="MLP-text">Eva roztrhne přiloženou obálku a&nbsp;zdvihne obočí.</p>

    <p class="MLP-text">„To nebyl můj otec,“ říká. „To byl můj češtinář.“</p>
  </div>
</body>
</html>
