<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-53</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-52">TOM</p>

    <p class="MLP-text-bez1radku">Rádio hraje jakousi obvyklou plytkost&nbsp;– a&nbsp;Klára dálkovým ovladačem zesílí zvuk. Podrážděně vzhlédnu od čtvrtletních slohových prací, ale vůbec si toho nevšimne: leží zády ke mně na pohovce <span class="MLP-znak-kurziva-11b">Karlanda</span> a&nbsp;čte si časopis Elle. Stříbrným hrotem propisovačky si zlehka poklepává na rty. Náhle si všimnu, že její ústa se pohybují. Není pochyb, zná ten hloupý text zpaměti.</p>

    <p class="MLP-text">Zařízení naší garsoniéry je hned trojím kompromisem: nejprve bylo třeba sladit Klářiny představy (IKEA naroubovaná romantismem dívčích pokojíčků) s&nbsp;mými (originalita, minimalismus, účelnost), výsledek přizpůsobit finančním možnostem a&nbsp;nakonec ze zdvořilosti ještě i&nbsp;několika studiím Hujerové, které mi vzhledem k&nbsp;našemu dlouholetému přátelství (jak to poněkud nadneseně sama vyjádřila) udělala zcela zdarma.</p>

    <p class="MLP-text">„Upozorňuji tě předem, že vkusné byty mě nudí,“ odcitoval jsem jí varovně Heinricha Bölla.</p>

    <p class="MLP-text">„No,“ pravila nezdvořile, když si prohlédla Klářiny barevné skici na čtverečkovaném papíře, „pokud to zařizování necháš na ní, nudit se nebudeš.“</p>

    <p class="MLP-text">Poslední rok se nicméně nudíme oba (dotýkám se krásy&nbsp;– a&nbsp;nudím se; nikdy bych nevěřil, že je něco takového možné). Dokonce to přiznáváme: společně nahlas přemítáme, koho bychom mohli večer pozvat na návštěvu. Když byt opustíme a&nbsp;jdeme si někam sednout, nebývá to o&nbsp;mnoho lepší. Klářini vrstevníci mě většinou iritují a&nbsp;ona je na tom s&nbsp;mými přáteli podobně: slíbím jí vzdělaného a&nbsp;zábavného mladého novináře&nbsp;– a&nbsp;potom s&nbsp;námi celý večer sedí plešatý třicátník, který buďto mluví výhradně o&nbsp;sobě, nebo ji zkouší z&nbsp;literární historie. A&nbsp;tak dále. Literatura ji dávno omrzela. Zajímá se o&nbsp;věci, které jsou upřímně lhostejné mně: taneční hudba, <span>kolečkové</span> brusle, počítačová grafika, snowboardové oblečení. Vznáší oprávněný nárok na své mládí&nbsp;– a&nbsp;já se cítím dotčen. Piju a&nbsp;učím pít i&nbsp;ji; opilost odhalí její divokou stránku: v&nbsp;posteli s&nbsp;šokující ochotou dělá úplně všechno, co po ní v&nbsp;návalu chlípnosti vyžaduji. Začíná mi být jasné, že mě dříve či později podvede. Vaříme si, tloustneme, cvičíme. Uvažujeme o&nbsp;sexu ve třech a&nbsp;ve čtyřech a&nbsp;žárlíme, když s&nbsp;tím návrhem nepřijdeme jako první. Lžeme si. Říkáme si pravdu. Podvádíme se. Uvažujeme o&nbsp;rozchodu, rozcházíme se a&nbsp;smiřujeme. Nakonec se&nbsp;– jak oba už dlouho tušíme&nbsp;– rozejdeme definitivně.</p>
  </div>
</body>
</html>
