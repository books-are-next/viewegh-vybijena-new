<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-35</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-34">JEFF</p>

    <p class="MLP-text-bez1radku">I&nbsp;když má pro Skippyho odjakživa slabost, v&nbsp;poslední době se občas přistihuje, že mu jde na nervy: například prakticky vůbec nenakupuje. Tvrdí, že úplně vystačí s&nbsp;jídlem, které přinášejí Jeff s&nbsp;Tomem&nbsp;– tváří se, jako by to byl bůhvíjak skvělý vtip, ale bohužel je to pravda.</p>

    <p class="MLP-text">Když už se Skippy na nákup vydá, pokaždé to něco znamená. Jestliže například tak jako dnes nakoupí samé čisticí prostředky, je to nepřímý důkaz jeho úmyslu přivést si do <span class="MLP-znak-kurziva-11b">Doupěte</span> dámskou návštěvu.</p>

    <p class="MLP-text">„Á, Mr. Propper,“ konstatuje Jeff významně při pohledu na Skippyho nákup.</p>

    <p class="MLP-text">„A&nbsp;osvěžovač vzduchu,“ říká Tom.</p>

    <p class="MLP-text">„A&nbsp;Pronto s&nbsp;antistatickým účinkem. To vypadá vážně.“</p>

    <p class="MLP-text">Skippy se rozpačitě uculuje nad plnými igelitkami s&nbsp;barevným logem drogerie Droxi.</p>

    <p class="MLP-text">„Už sme spolu asi třikrát obědvali,“ vysvětluje. „Napadlo mě, že bych ji pro změnu moh pozvat k&nbsp;nám…“</p>

    <p class="MLP-text">„A&nbsp;ona to pozvání přijala?“</p>

    <p class="MLP-text">Skippy samolibě přikývne:</p>

    <p class="MLP-text">„Zřejmě sem ji zaujal.“</p>

    <p class="MLP-text">„Zřejmě,“ říká Jeff Tomovi, „ji zaujal gynekolog, kterej umí zpaměti vyjmenovat anglickou, italskou, německou a&nbsp;španělskou ligu.“</p>

    <p class="MLP-text">„A&nbsp;poslouchá Country rádio a&nbsp;z&nbsp;obalů od kokosových sušenek si vystřihává soutěžní kupony.“</p>

    <p class="MLP-text">„Ta holka není normální.“</p>

    <p class="MLP-text">„Ne, je úplně normální! Menuje se Dana a&nbsp;je jí dvacet devět.“</p>

    <p class="MLP-text">„Předpokládám, že ses jí na věk zeptal?“</p>

    <p class="MLP-text">„No jistě. A&nbsp;hele: <span class="MLP-znak-kurziva-11b">ru-so-vlás-ka</span>!“ slabikuje nadšeně Skippy. „Zrzka! Víte, co to znamená?“</p>

    <p class="MLP-text">„Víme,“ odpoví Jeff okamžitě. „Nemusíš to rozvádět.“</p>

    <p class="MLP-text">„To bude kunda jak veverka ve Stromovce!“</p>

    <p class="MLP-text">„Stejně zablešená?“ říká Tom. „Pacientka, předpokládám. Mykóza? Nebo kapavka?“</p>

    <p class="MLP-text">„No dovol!“ ohradí se Skippy. „Copak balím pacienky? To je neprofesionální. Prodává záclony a&nbsp;dekorační látky!“</p>

    <p class="MLP-text">Slovní spojení <span class="MLP-znak-kurziva-11b">dekorační látky</span> Jeffovi bez varování připomene Karlovu zakrvácenou uniformu. Život je dekorace, uvědomí si. Tom pohlédne na zažloutlé záclony na kuchyňském okně.</p>

    <p class="MLP-text">„Aspoň něco.“</p>

    <p class="MLP-text">Jeff Skippymu vstřícně navrhne, že půjdou v&nbsp;pátek s&nbsp;Tomem na večeři a&nbsp;do kina. Skippy jim nejprve poděkuje, ale za chvíli změní názor: bude prý raději, když v&nbsp;<span class="MLP-znak-kurziva-11b">Doupěti</span> naopak zůstanou a&nbsp;pomohou <span class="MLP-znak-kurziva-11b">mu trochu s&nbsp;konverzací.</span></p>

    <p class="MLP-text">Jeff se obává, že Skippy začíná jako obvykle panikařit. Pozoruje jeho prudké pohyby a&nbsp;všechna ta silácká gesta a&nbsp;má neodbytný pocit, že ani tentokrát z&nbsp;toho rande nic nebude.</p>

    <p class="MLP-text">„Děláš blbost, Skippy,“ říká Tom. „Když ta holka uvidí Jeffa, bude chtít jeho, to víme všichni.“</p>

    <p class="MLP-text">„Nepřeháněj,“ odpoví automaticky Jeff.</p>

    <p class="MLP-text">„A&nbsp;jakmile promluvím, bude chtít samozřejmě mě,“ dodá Tom s&nbsp;úsměvem.</p>

    <p class="MLP-text">Skippy nicméně na jejich přítomnosti trvá.</p>

    <p class="MLP-text">„Je do mě zabouchlá, takže vás dvou se vůbec nebojim,“ říká sebejistě. „Budete prostě dělat ty vaše přiblblý srandičky a&nbsp;holka se trochu uvolní. Taky jí musíte dolejvat&nbsp;– já nemůžu, to by bylo nápadný. Musíte mi ji pomoct rozdělat.“</p>

    <p class="MLP-text">Jeff má z&nbsp;jeho hihňání ještě horší pocit než obvykle. Tom se pokouší udělit Skippymu několik rad:</p>

    <p class="MLP-text">„Hovoř pokud možno méně. Koneckonců jsi vysokoškolsky vzdělaný člověk, dokonce lékař, takže tu dívku nemusíš v&nbsp;každé druhé větě přesvědčovat, že víš, co jsou to druhohory nebo kdo byl Ján Jesenius.“</p>

    <p class="MLP-text">„Jesenius proved první pitvu,“ říká Skippy.</p>

    <p class="MLP-text">Jeff s&nbsp;Tomem na sebe pohlédnou.</p>

    <p class="MLP-text">„O&nbsp;pitvách radši nemluv, oukej?“ zasměje se Jeff.</p>

    <p class="MLP-text">„Radši nemluv vůbec. Tvé šance na případný úspěch tím pouze stoupnou.“</p>

    <p class="MLP-text">„Jak to myslíš?“</p>

    <p class="MLP-text">„Myslí tím, že mluvíš jak dlaždič, a&nbsp;navíc často říkáš kraviny,“ podpoří Toma Jeff.</p>

    <p class="MLP-text">Skippy se zatváří dotčeně.</p>

    <p class="MLP-text">„A&nbsp;když už budeš nedejbože chtít něco vyprávět, říkej to <span class="MLP-znak-kurziva-11b">jí</span>. Ne <span class="MLP-znak-kurziva-11b">nám</span>. Dívej se aspoň chvílema na ni.“</p>

    <p class="MLP-text">„To je snad jasný, ne?“</p>

    <p class="MLP-text">„Nám jo, tobě ne. Zatím pokaždý, když tu byla nějaká holka, ses celej večer díval buďto na Toma, nebo na mě.“</p>

    <p class="MLP-text">„To kecáš.“</p>

    <p class="MLP-text">„A&nbsp;ještě něco, Skippy,“ praví Tom vážně. „Pokus se tentokrát úplně vyhnout zmínkám o&nbsp;kundě.“</p>

    <p class="MLP-text">Skippy obrátí dlaně vzhůru.</p>

    <p class="MLP-text">„Je nám jasný, že je to pro tebe těžký,“ říká Jeff. „Zkus ale na druhý straně pochopit, že to ty holky prostě znervózňuje.“</p>

    <p class="MLP-text-bez1radku--12-0">Dana je celkem pohledná statná zrzka se zapudrovaným akné na čele; oblečená je vkusně, s&nbsp;nápadnou pečlivostí. Ironicky se usmívá, ale Jeff instinktivně tuší, že je to jenom obranná reakce: pokud by se ukázalo, že celé tohle podivné rande ve čtyřech byl jen nepovedený žert, bude mít alibi. Je neustále ve střehu, dokonce i&nbsp;když se směje. Jeff to chápe. Zkouší se vžít do jejích pocitů (od rozvodu dělá podobné pokusy ostatně dost často): jednačtyřicetiletý potrhlý gynekolog ji, prodavačku, pozval na večírek se stejně starým gymnaziálním profesorem a&nbsp;právníkem. Nemá to rozhodně jednoduché, ale zatím si podle jeho názoru vede dobře. Její chování mu připomene Evu, když řídila auto: také se snažila naoko nenuceně konverzovat, ale on dobře viděl, že veškerá její pozornost se ve skutečnosti upínala především k&nbsp;tomu, aby nenabourala.</p>

    <p class="MLP-text">Sotva se Dana posadí, Tom vyrukuje s&nbsp;návrhem na tykání, což se Jeffovi zdá předčasné, ale později mu musí dát za pravdu: konverzace tak od začátku plyne mnohem přirozeněji. Tom se jako obvykle maličko předvádí, ale zároveň&nbsp;– jak si Jeff s&nbsp;povděkem všimne&nbsp;– se snaží vytvořit dostatečný prostor i&nbsp;pro Skippyho.</p>

    <p class="MLP-text">„Když je člověku dvacet, bydlení ve společném podnájmu může být celkem fajn,“ říká, zatímco otvírá další láhev vína. „V&nbsp;jednačtyřiceti už to taková legrace není. Naštěstí máme Skippyho. Bez něj bychom tu mimochodem zahynuli ve vlastní špíně.“</p>

    <p class="MLP-text">„To je pravda. Přezdíváme mu <span class="MLP-znak-kurziva-11b">Mr. Propper</span>,“ říká Jeff.</p>

    <p class="MLP-text">„Mr. Skippy Propper,“ upřesní Tom. „Díky němu naše koupelna i&nbsp;kuchyň doslova září čistotou&nbsp;– jak se ostatně můžeš sama přesvědčit.“</p>

    <p class="MLP-text">„A&nbsp;to jsme před tvým příchodem vůbec neuklízeli.“</p>

    <p class="MLP-text">„To je pravda,“ říká Skippy Jeffovi. „Šůroval jsem tady jenom já&nbsp;– jak Bulhar!“</p>

    <p class="MLP-text">„Nemáš, Dano, bulharské předky, že ne?“ ujistí se Tom.</p>

    <p class="MLP-text">„Ne.“</p>

    <p class="MLP-text">„Ložnice je taky úplně čistá!“ zahihňá se Skippy.</p>

    <p class="MLP-text">Tom se na Danu omluvně usměje.</p>

    <p class="MLP-text">„A&nbsp;kdo vám nakupuje?“ zajímá se rychle dívka.</p>

    <p class="MLP-text">„Pochopitelně taky Skippy,“ odpoví Jeff bez zaváhání.</p>

    <p class="MLP-text">„Přezdíváme mu kvůli tomu Mr. Delvita. Mr. Skippy Delvita. A&nbsp;nejenže nakupuje&nbsp;– on i&nbsp;<span class="MLP-znak-kurziva-11b">vaří</span>. Každé ráno se tady s&nbsp;Jeffem probouzíme do vůně kávy a&nbsp;čerstvých lívanců buďto s&nbsp;borůvkami, nebo s&nbsp;javorovou polevou. To je Skippyho specialita.“</p>

    <p class="MLP-text">„Ještě líp umí vanilkový pudink,“ praví Jeff.</p>

    <p class="MLP-text">Dana několikrát tázavě zamrká.</p>

    <p class="MLP-text"><span>„A&nbsp;v&nbsp;neposlední řadě,“ pokračuje Tom, „má Skippy kompletní svatební výbavu: osm froté ručníků, čtyři polštáře a&nbsp;duchny z&nbsp;pravého husího peří a&nbsp;čtvero damaškové povlečení. Dále čtyři hedvábné župany, dva modré a&nbsp;dva růžové, čtyřiadvacetidílnou sadu nerezových příborů, nerezový odpadkový koš a&nbsp;kuchyňský robot značky BOSH.“</span></p>

    <p class="MLP-text">„Ach boše,“ říká Jeff. „Je to mládenec k&nbsp;pohledání.“</p>

    <p class="MLP-text">Dana se baví.</p>

    <p class="MLP-text">„Kecaj,“ namítá Skippy, ale ani tentokrát se na Danu nepodívá. „Žádnou výbavu nemám.“</p>

    <p class="MLP-text">Znovu si připíjejí.</p>

    <p class="MLP-text">„A&nbsp;teď vážně,“ říká Daně Tom. „Musíme se ti s&nbsp;Jeffem k&nbsp;něčemu přiznat: samozřejmě tady dnes večer hájíme Skippyho barvy. Oba bychom si totiž upřímně přáli, aby si konečně našel dívku, která by ho dokázala docenit.“</p>

    <p class="MLP-text">Skippy neartikulovaně zahýká. Dana se nejistě usmívá.</p>

    <p class="MLP-text">„Dívku, která by mu pomohla zvýšit sebevědomí, neboť všichni víme, že Skippy je, abych tak řekl, <span class="MLP-znak-kurziva-11b">nesmělý gynekolog</span>&nbsp;– jakkoli to zní stejně absurdně jako například <span class="MLP-znak-kurziva-11b">tichý dělostřelec</span>.“</p>

    <p class="MLP-text">„Jéžiš, ten je zas chytrej jak rádio,“ říká Skippy Jeffovi.</p>

    <p class="MLP-text">„Teď mlč, jo?“ žádá ho Jeff.</p>

    <p class="MLP-text">„Dívku, která by se dokázala povznést nad jeho bizarní koníčky, nad jeho vulgarismy, hihňání, zkrátka nad jeho jistou potřeštěnost. Jak vidíš, snažím se ti o&nbsp;Skippym referovat pokud možno objektivně, přestože je to můj přítel. Věříš mi?“</p>

    <p class="MLP-text">„Ne,“ odpoví Dana vesele.</p>

    <p class="MLP-text">„Dokážu ti to: kdyby ses mě z&nbsp;nějakého důvodu zeptala třeba tady na Jeffa, musel bych ti popravdě říct&nbsp;– přestože i&nbsp;on je můj přítel&nbsp;– že je homosexuál a&nbsp;zoofil.“</p>

    <p class="MLP-text">„S&nbsp;tím zoofilem přehání,“ upozorní dívku Jeff.</p>

    <p class="MLP-text-bez1radku--12-0">„Bylo to tu hrozně fajn,“ říká Dana Skippymu, když se krátce před půlnocí loučí a&nbsp;odjíždí objednaným taxíkem. „Děkuju za pozvání.“</p>

    <p class="MLP-text">„Jste všichni moc milí,“ dodá ostýchavě. „Vážně.“</p>

    <p class="MLP-text">„Nechceš se s&nbsp;náma teda vysprchovat?“ říká Skippy Jeffovi a&nbsp;rozhihňá se.</p>

    <p class="MLP-text">Tom pokrčí rameny. Zdá se, že Dana chce cosi říct.</p>

    <p class="MLP-text">„A&nbsp;tady pan profesor je taky homosexuál?“ zeptá se konečně.</p>

    <p class="MLP-text-bez1radku--12-0">„Nic moc, co?“ říká Skippy po jejím odchodu.</p>

    <p class="MLP-text">„Jestli máš na mysli svý chování,“ odpoví Jeff, „pak s&nbsp;tebou naprosto souhlasím.“</p>

    <p class="MLP-text">„Vadilo mi, jak byla příšerně nervózní,“ brání se Skippy. „Úplně sem cejtil ten její kyselej pot.“</p>

    <p class="MLP-text"><span>„A&nbsp;divíš se, Skippy?“ zvolá Tom podrážděně; už je opilý. „Za rok jí bude třicet, chtěla by se vdát a&nbsp;mít děti, jenže až dosud potkávala jenom samé pitomce&nbsp;– nic ve zlém. Tak se nediv, že je nervózní. Čas jí nemilosrdně ubíhá. Komu má dát všechnu tu lásku, kterou v&nbsp;sobě cítí?“</span></p>
  </div>
</body>
</html>
