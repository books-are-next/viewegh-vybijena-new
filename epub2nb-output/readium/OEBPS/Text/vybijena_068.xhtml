<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-65</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-64">AUTOR</p>

    <p class="MLP-text-bez1radku">Silvestra už léta neslaví, procento nevydařených novoročních oslav je v&nbsp;jeho osobní historii tak velké, že to nemůže být náhoda. Na Silvestra 2003 se k&nbsp;jeho skepsi navíc přidává i&nbsp;fakt, že má za sebou pohnutý rok, jehož větší část strávil návštěvami v&nbsp;psychiatrických léčebnách a&nbsp;gerontologických klinikách, kde po dlouhé měsíce současně umírali oba prarodiče&nbsp;– zároveň se mu však v&nbsp;té době narodila dcera. Život bere i&nbsp;dává… Klišé, nebo hluboká pravda?</p>

    <p class="MLP-text">Je s&nbsp;manželkou a&nbsp;dcerkou v&nbsp;Sázavě; o&nbsp;půlnoci vyjdou se ženou na terasu v&nbsp;patře, aby se alespoň z&nbsp;dálky podívali na městský ohňostroj. Veronika přinese z&nbsp;ložnice peřinu, kterou jim oběma přehodí přes ramena, a&nbsp;elektronickou chůvičku Philips. Ta značka autorovi připomene papírovou bundu Grundig. Dostal se z&nbsp;toho, uvědomí si. Přežil to.</p>

    <p class="MLP-text">„Přežil jsem to,“ pronese nahlas. „Přežil jsem vlastní mládí.“</p>

    <p class="MLP-text">Dílem je to jeho vlastní zásluha, zčásti měl štěstí. Přežít mládí se nepovede každému: potkává ty nešťastníky v&nbsp;restauracích, na ulici, na abiturientských srazech. Vídává je v&nbsp;televizi, čte jejich články v&nbsp;novinách.</p>

    <p class="MLP-text">„Gratuluju.“</p>

    <p class="MLP-text">Je jí sedmadvacet, tomu nemůže rozumět.</p>

    <p class="MLP-text-bez1radku--12-0">Na Nový rok se vydají s&nbsp;kočárkem k&nbsp;řece&nbsp;– po mnoha letech je zamrzlá. Po zasněženém ledu ujdou několik kilometrů, za celou dobu potkají jen dvě bruslařky se psem.</p>

    <p class="MLP-text">„Už víš, jak se to bude jmenovat?“ ptá se Veronika.</p>

    <p class="MLP-text">„Vybíjená.“</p>

    <p class="MLP-text">„Copak to je o&nbsp;vybíjený?“ říká překvapeně.</p>

    <p class="MLP-text">„Jasně, je to takovej Metráček pro dospělý.“</p>

    <p class="MLP-text">„Ne, vážně. O&nbsp;čem to je?“</p>

    <p class="MLP-text">Za chůze přemýšlí, tuhle otázku si vlastně ještě nepoložil.</p>

    <p class="MLP-text">„O&nbsp;vybitých lidech. A&nbsp;o&nbsp;těch, co se v&nbsp;životě našli.“</p>

    <p class="MLP-text">„A&nbsp;těch je v&nbsp;tom románu kolik? Těch, co se našli?“</p>

    <p class="MLP-text">Autor se zastaví a&nbsp;začíná počítat: zvedne palec pravé ruky&nbsp;– a&nbsp;zaváhá.</p>
  </div>
</body>
</html>
