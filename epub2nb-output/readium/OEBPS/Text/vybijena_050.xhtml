<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-47</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-46">TOM</p>

    <p class="MLP-text-bez1radku">Chápu, že dějiny se občas opakují, ale v&nbsp;tomto případě je ona shoda příliš nápadná; vzbuzuje podezření, že historie (přinejmenším ta moje) je náladová bytost obdařená schopností škodolibé ironie: v&nbsp;červnu roku 1992 supluji v&nbsp;Klářině třídě češtinu za nemocnou kolegyni.</p>

    <p class="MLP-text">Na zmíněný záskok se dostavím s&nbsp;náladou odpovídající zjištění, že právě přicházím o&nbsp;jedinou volnou hodinu toho dne (původně jsem ji zamýšlel strávit nad kávou a&nbsp;Literárními novinami)&nbsp;– ale potom ji náhle spatřím: sedí ve druhé řadě u&nbsp;okna a&nbsp;tak jako ostatní mě pozoruje s&nbsp;jistou zvědavostí (vysvětlení je snadné: je mi teprve třicet, v&nbsp;jejich třídě jsem dosud neučil a&nbsp;v&nbsp;neposlední řadě se těším pověsti již dvakrát <span class="MLP-znak-kurziva-11b">publikovaného</span> básníka). V&nbsp;první chvíli mám pocit, že jsem se stal obětí nějaké Skippyho recese: táž ústa, stejné hladké čelo i&nbsp;světlé chmýří na spáncích. Dívá se na mě Eva.</p>

    <p class="MLP-text">Už tenkrát jsem si samozřejmě vědom jisté obsesivnosti své touhy, ale to ji bohužel neumenšuje. Moje léta přetrvávající posedlost je stejně tak hloupá jako velkolepá&nbsp;– záleží, jak se na to díváte. <span class="MLP-znak-kurziva-11b">Naplnit</span> život nevyslyšenou touhou, nebo ho <span class="MLP-znak-kurziva-11b">promarnit</span>. Sám v&nbsp;tom nemám jasno: jednou si připadám jako tragický hrdina, jindy (častěji) jako postava z&nbsp;šestého pokračování kdysi úspěšné komedie pro teenagery. Bé je zřejmě správně. Dneska to vím, jenže mezitím mi bylo čtyřicet. Diagnóza: pozdní lítost. Už s&nbsp;tím nejde nic dělat. Buďto se musím zabít (což nedokážu), nebo v&nbsp;tom nesmyslu pokračovat. <span class="MLP-znak-kurziva-11b">Byla k&nbsp;němu připoutána nevyřčeným pubertálním ujednáním</span>, přečetl jsem si nedávno v&nbsp;románu Zadie Smith. Těch pár let, co mi zbývá, než se definitivně uchlastám, už nějak doklepu.</p>

    <p class="MLP-text">Podaří se mi zachovat klid&nbsp;– koneckonců mám plných pětačtyřicet minut času. Zapisuji do třídní knihy a&nbsp;s&nbsp;předstíranou letargií se kohosi ptám, co právě probírají. Meziválečnou poezii? Tak dobrá, jdeme na to. Stačí trochu napucovat starou výzbroj a&nbsp;odcitovat jim zpaměti všechno, na co si vzpomenu. Halas, Seifert, Biebl, Nezval, samozřejmě. Pikantní detaily těch velkých životů. Umět rozesmát i&nbsp;v&nbsp;pravou chvíli zvážnět. Být klukovsky hravý i&nbsp;mužně zasmušilý. Nazývat věci pravými jmény. Nelhat.</p>

    <p class="MLP-text">Všechny ty <span class="MLP-znak-kurziva-11b">triky</span>. Všechna ta <span class="MLP-znak-kurziva-11b">nepoctivost</span>.</p>

    <p class="MLP-text-bez1radku--12-0">„Co jste tam s&nbsp;nimi minulý týden prováděl, kolego?“ ptá se mě později jejich řádná vyučující. „Byli z&nbsp;vás přímo nadšení.“</p>

    <p class="MLP-text">Připadám si, jako kdyby mě přistihla při masturbaci.</p>

    <p class="MLP-text">„Rutinní výklad,“ krčím rozpačitě rameny.</p>

    <p class="MLP-text">„Příště bych prosila víc únavy, apatie a&nbsp;nezájmu,“ usmívá se ona sympatická kolegyně. „Jinak nám tu budete kazit normy.“</p>

    <p class="MLP-text">„Provedu.“</p>

    <p class="MLP-text">„A&nbsp;abych nezapomněla: Klára&nbsp;– ta hezká blondýnka&nbsp;– se ptá, jestli byste jim po prázdninách nevedl literární kroužek?“</p>

    <p class="MLP-text-bez1radku--12-0">Takže letní prázdniny opět k&nbsp;nepřečkání&nbsp;– i&nbsp;tohle už jsem zažil. Celý dusný srpen strávím v&nbsp;Praze. Ve vylidněných klimatizovaných obchodech nakupuji nové džíny, černá trička a&nbsp;<span class="MLP-znak-kurziva-11b">ležérní</span> košile.</p>

    <p class="MLP-text">Od září ji pak vídám každý týden: na celou hodinu ji mám jen pro sebe. Svoje o&nbsp;dvanáct let mladší soky (ihned je mezi ostatními studenty identifikuji) snadno odzbrojím: získám si jejich přízeň. Půjčuji jim dobré knihy, pouštím jim kvalitní filmy, čtu ty jejich pitomosti. Jsem dostatečně kritický (abych se neprozradil), ale umím i&nbsp;pochválit. <span class="MLP-znak-kurziva-11b">Tenhle odstavec se ti povedl, Petře. Je dokonce skvělý&nbsp;– a&nbsp;ty víš, že slovo skvělý nepoužívám zrovna často</span>… Dívám se, jak Klára taje, jak je týden od týdne vstřícnější, jak se do mě zamilovává (já ji miluji už celá léta), ale vedle zajíkavé radosti cítím i&nbsp;mírné, jaksi <span class="MLP-znak-kurziva-11b">civilní</span> znechucení: sám sebou, literaturou, dívkami.</p>
  </div>
</body>
</html>
