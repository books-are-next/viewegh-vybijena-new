<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-30</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-29">HUJEROVÁ</p>

    <p class="MLP-text-bez1radku">První pomaturitní sraz se koná v&nbsp;restauraci U&nbsp;Medvídků na Perštýně, ale z&nbsp;tramvaje vystoupím už na Karlově náměstí: jednak mám tuhle zastávku odjakživa radši než ty věčné tlačenice před obchodním domem Máj&nbsp;– a&nbsp;za druhé si cestou aspoň zopakuji základní údaje o&nbsp;Liborovi. Před kostelem sv. Ignáce přejdu Ječnou a&nbsp;parkem dojdu k&nbsp;Novoměstské radnici&nbsp;– právě tady si v&nbsp;roce 1963 bral táta mou mámu. Záměrnou oklikou pokračuji Vodičkovou do Jungmannky, kde ke mně před Tuzexem automaticky nakročí jeden z&nbsp;přítomných veksláků&nbsp;– když si mě prohlédne líp, otočí se zády a&nbsp;koutkem úst cosi říká svému kolegovi. Proti své vůli zrychlím, ale jejich zlý řehot mě po pár metrech stejně dohoní.</p>

    <p class="MLP-text-bez1radku--12-0">Sraz zorganizovala Marie: spolužáky, kteří mají doma telefon, osobně obvolala, a&nbsp;těm, kteří na zavedení linky dosud marně čekají, poslala s&nbsp;dostatečným předstihem telegram. Její obrovské osobní nasazení se záhy vysvětlí: jakmile do zamluveného salónku v&nbsp;patře nad restaurací dorazí poslední opozdilci a&nbsp;vrchní roznese laciný zteplalý vermut, slavnostně nám oznámí, že je v&nbsp;jiném stavu a&nbsp;že se za měsíc s&nbsp;Karlem berou. Karel se usmívá.</p>

    <p class="MLP-text">„Hezký!“ zvolá Skippy a&nbsp;udělá několik obličejů.</p>

    <p class="MLP-text">Když se o&nbsp;chvíli později dozvím, že byl přijat na lékařskou fakultu, je to pro mě větší překvapení než ten ohlášený sňatek&nbsp;– nebo než ona podobně předvídatelná skutečnost, že pokud se Eva s&nbsp;Jeffem budou na srazu držet za ruce, Tom bude před jejich propletenými prsty neustále uhýbat očima.</p>

    <p class="MLP-text-bez1radku--12-0"><span>Jsme téměř všichni, až na Danu a&nbsp;Honzu: Dana je v&nbsp;motolské nemocnici na blíže neurčené operaci (je nám devatenáct,</span> <span>překypujeme</span> <span>zdravím a&nbsp;tohle vysvětlení nám připadá trochu jako výmluva) a&nbsp;Honza s&nbsp;rodiči nedávno emigroval do Švédska. Skoro dvě třetiny z&nbsp;nás se kupodivu dostaly na vysokou školu: Tom (po odvolání) studuje pedagogickou fakultu, Eva s&nbsp;Jeffem práva, Marie, Karel a&nbsp;Rudolf ekonomii. Katku nevzali na FAMU, ale příští rok to chce zkusit znovu. Irena studuje pomaturitní nástavbu na zubní laborantku; Zuzana odešla po prvním semestru z&nbsp;medicíny, teď pracuje v&nbsp;mateřské školce. A&nbsp;tak dále. Za chvíli je nových informací tolik, že v&nbsp;nich začínám mít zmatek. Objednáváme si jídlo, kolují první fotografie: neznámé obličeje nových kamarádů a&nbsp;spolubydlících. Samozřejmě, nenuceně používáme slova, která jsme za celé ty čtyři roky nikdy nevyslovili:</span> <span class="MLP-znak-kurziva-11b">semestr, iritující, de facto&nbsp;– de iure, zápočťák, index</span><span>. Z&nbsp;akvária nad barovým pultem nás pozorují jakési ošklivé ryby. Připadá mi, že mnozí se od tohoto srazu v&nbsp;duchu jakoby distancujeme: už máme zbrusu nové životy a&nbsp;k&nbsp;Medvídkům jsme si jen tak nezávazně odskočili. Tváříme se, že abiturientský sraz je něco jako dětská vánoční besídka&nbsp;– stejně milý a&nbsp;stejně bezvýznamný.</span></p>

    <p class="MLP-text">Vrchní vyřídí v&nbsp;kuchyni naše objednávky, vrátí se za bar, odkudsi vytáhne kus syrového masa, na prkénku ho nakrájí na kousky a&nbsp;k&nbsp;mému zděšení je pak nožem shrne do akvária.</p>

    <p class="MLP-text">„Proboha,“ vydechnu, „viděli jste to?“</p>

    <p class="MLP-text">„Pirani,“ vysvětlí nám nevzrušeně Karel.</p>

    <p class="MLP-text">Všechno jsme viděli, všechno víme.</p>

    <p class="MLP-text-bez1radku--12-0">Víno je mizerné (Klášterní tajemství), ale tehdy mi to nevadí: žádné opravdu dobré jsem ještě neochutnala, a&nbsp;tak nemám s&nbsp;čím srovnávat.</p>

    <p class="MLP-text">„A&nbsp;já jsem se zasnoubila!“ oznamuji všem po třetí skleničce (stále si je počítám) a&nbsp;udělám na Irenu parodický obličej.</p>

    <p class="MLP-text">Dodatečně se polekám vlastní odvahy. Nic podobného jsem neměla v&nbsp;plánu a&nbsp;najednou nechápu, proč jsem to řekla. Irena poplašeně zamrká, přitiskne lokty blíž k&nbsp;tělu a&nbsp;očima hypnotizuje svou kabelku; vím, že by ji nejraději popadla oběma rukama a&nbsp;položila si ji do klína. Několik spolužáků si vymění pohledy. Marie vzdychne.</p>

    <p class="MLP-text">„Ne!“ zvolá Zuzana. „Vážně?“</p>

    <p class="MLP-text">Ale mě už nezastaví.</p>

    <p class="MLP-text">„Jo, jo.“</p>

    <p class="MLP-text">„No tak to ti gratulujeme,“ říká Zuzana. „A&nbsp;kdy nám ho přivedeš ukázat?“</p>

    <p class="MLP-text">Pravděpodobnost, že věří v&nbsp;existenci Libora, je srovnatelná s&nbsp;její vírou v&nbsp;Ježíška.</p>

    <p class="MLP-text">„V&nbsp;jedenáct si mě tu vyzvedne. Budete mít konečně tu čest.“</p>

    <p class="MLP-text">Tohle je znejistí. Neumějí si představit, že bych dokázala fabulovat s&nbsp;takovou lehkostí. Sama bych tomu nevěřila, jenže v&nbsp;jistém smyslu bojuji o&nbsp;život&nbsp;– a&nbsp;v&nbsp;takových chvílích prý lidé dokáží nemožné.</p>

    <p class="MLP-text">„Takže máš prstýnek,“ konstatuje Marie.</p>

    <p class="MLP-text">„Myslíš tenhle zlatej hnus?“</p>

    <p class="MLP-text">Stahuji z&nbsp;prostředníčku přezdobený, nevkusný prsten s&nbsp;malým diamantem, který jsem loni na podzim dostala od táty k&nbsp;osmnáctým narozeninám, a&nbsp;dávám jej kolovat. Spolužačky jej bedlivě zkoumají. Pirani polykají maso.</p>

    <p class="MLP-text">„Chceš říct, že ten šutr je diamant?“</p>

    <p class="MLP-text">„Libor tvrdí, že jo. Podle mě je to sklo.“</p>

    <p class="MLP-text">„Neblbni, to asi <span class="MLP-znak-kurziva-11b">je</span> diamant!“ prohlašuje Adélka.</p>

    <p class="MLP-text">Zřejmě se v&nbsp;prstenech vyzná. Vždycky se ke mně chovala pěkně a&nbsp;o&nbsp;Liborovi nikdy nepochybovala&nbsp;– díky ní konečně chápu, co je to <span class="MLP-znak-kurziva-11b">dar víry.</span></p>

    <p class="MLP-text">„Jestli je to diamant, tak jsem zřejmě šťastná,“ říkám s&nbsp;úsměvem.</p>

    <p class="MLP-text">Jsem sama se sebou spokojená; dokonce i&nbsp;Tom si mě chvíli prohlíží. Nechápu, kam na podobné věty chodím. Možná se mi zdají. Možná se na tyhle střety připravuji ve spánku.</p>

    <p class="MLP-text">„Kde by vzal prachy na diamant?“ zapochybuje Zuzana. „Neříkalas, že je elektrikář?“</p>

    <p class="MLP-text">„Třeba sekal elektriku v&nbsp;klenotnictví!“ uchechtne se Skippy.</p>

    <p class="MLP-text">„Ne, kde na to vzal?“</p>

    <p class="MLP-text">„No právě,“ říkám otráveně a&nbsp;odvážně přitom mrknu na Irenu. „Platil to jeho otec.“</p>

    <p class="MLP-text">„To ti Libor klidně přiznal?“</p>

    <p class="MLP-text">„To mi Libor klidně přiznal.“</p>

    <p class="MLP-text">„A&nbsp;cos mu na to řekla?“</p>

    <p class="MLP-text">Podívám se na Adélku a&nbsp;vesele zamrkám:</p>

    <p class="MLP-text">„Zeptala jsem se, jestli odteďka musím šoustat i&nbsp;s&nbsp;jeho tátou.“</p>

    <p class="MLP-text">„Hezký!“ zvolá automaticky Skippy.</p>

    <p class="MLP-text-bez1radku--12-0">Libor stále nejde, a&nbsp;tak v&nbsp;půl dvanácté z&nbsp;budky před Májem zavolám k&nbsp;němu domů; jeho otec mi sdělí, že Libor je na pohotovosti, protože si večer při sálové kopané utrhl meniskus v&nbsp;koleni. Nabízí mi, že pro mě přijede sám, což samozřejmě odmítnu. Vrátím se k&nbsp;Medvídkům a&nbsp;převyprávím to Marii, Zuzaně a&nbsp;ostatním.</p>

    <p class="MLP-text">„To jsem věděla!“ ušklíbne se Zuzana.</p>
  </div>
</body>
</html>
