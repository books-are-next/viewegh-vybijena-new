<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-59</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-58">AUTOR</p>

    <p class="MLP-text-bez1radku">V&nbsp;prosinci, dva měsíce před odevzdáním rukopisu do nakladatelství, přijíždí do Sázavy na několik dní babička K. Příští rok jí bude devadesát, avšak dosud se těší relativně dobrému zdraví, znamenité paměti i&nbsp;schopnosti bystrého úsudku.</p>

    <p class="MLP-text">Autor ji po obědě vezme na delší procházku; cesty jsou namrzlé, ale babička má jakýsi klacek, který používá jako hůl, a&nbsp;navíc se spolu drží za ruku. Proud její řeči je jako obvykle monotónně souvislý; autor více zpozorní teprve ve chvíli, kdy babička nahlas zalituje, že ztratila kontakt na jakousi spolužačku z&nbsp;gymnázia.</p>

    <p class="MLP-text">„Kolik vás bylo? Myslím ve třídě?“ zeptá se.</p>

    <p class="MLP-text">Řeč je o&nbsp;Dívčím reálném reformním gymnáziu ve Slezské ulici v&nbsp;Praze na Vinohradech, kde studovala v&nbsp;letech 1929–1933.</p>

    <p class="MLP-text">„Devětadvacet.“</p>

    <p class="MLP-text">Autor přemýšlí, jak se taktně zeptat na současnost. Babička mu to usnadní.</p>

    <p class="MLP-text">„Žijeme už jen tři,“ říká.</p>

    <p class="MLP-text"><span class="MLP-znak-kurziva-11b">Vybíjená</span>, napadne ho.</p>

    <p class="MLP-text">„Manka, já a&nbsp;ta, co nemám její adresu,“ vypočítává babička nevzrušeně. „I&nbsp;když ta už je nejspíš taky mrtvá.“</p>

    <p class="MLP-text">„Scházely jste se docela často, že jo?“ pronese autor po chvíli.</p>

    <p class="MLP-text">„Ale až po válce. Před válkou moc ne. Po válce nás zůstalo jedna­dvacet. Osm nepřežilo.“</p>

    <p class="MLP-text">Autor se vyptává na okolnosti: dvě zemřely v&nbsp;koncentračním táboře (židovka a&nbsp;komunistka), dvě na tyfus a&nbsp;jedna na tuberkulózu. Babička uvádí konkrétní jména. O&nbsp;tom, jak zemřely tři zbývající spolužačky, nic neví.</p>

    <p class="MLP-text">„A&nbsp;jak často jste se teda scházely?“</p>

    <p class="MLP-text">„Jednou za měsíc, prosím pěkně!“ hlásí babička pyšně. „Vždycky u&nbsp;některé z&nbsp;nás doma. Hostitelka pokaždé uvařila a&nbsp;napekla spoustu jídla. Někdy to byly hotové hody! Ten klacek mi spíš překáží.“</p>

    <p class="MLP-text">„Tak ho někde zahodíme.“</p>

    <p class="MLP-text">Babička na nic nečeká a&nbsp;odhazuje klacek na zasněžený chodník. Autor se musí usmát.</p>

    <p class="MLP-text">„Úplně první poválečný sraz jsem organizovala já! Přišlo nás osmnáct! Osmnáct z&nbsp;jednadvaceti!“</p>

    <p class="MLP-text">„To je dobrý.“</p>

    <p class="MLP-text">„To je. Dvě se omluvily, ale ta třetí ne. Ta nás opravdu naštvala. Když jsme se jí ptaly, proč nepřišla, řekla nám: <span class="MLP-znak-kurziva-11b">A&nbsp;co bych z&nbsp;toho asi tak měla?</span> No nenaštvalo by tě to?“</p>

    <p class="MLP-text">„Naštvalo,“ souhlasí autor.</p>
  </div>
</body>
</html>
