<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-55</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-54">JEFF</p>

    <p class="MLP-text-bez1radku">Po rozvodu dostává Jeff Alici na jedno odpoledne v&nbsp;týdnu a&nbsp;každý sudý víkend. Nejčastěji chodívají plavat do Podolí nebo do kina. O&nbsp;víkendech téměř vždy vyrážejí ven z&nbsp;Prahy: v&nbsp;zimě na lyže, v&nbsp;létě pod stan nebo na kola. Když se Jeff Alice dnes na všechny ty výlety zpětně ptá, zklamaně zjišťuje, že si většinu z&nbsp;nich už nepamatuje. Ale třeba to i&nbsp;tak mělo smysl, ujišťuje se v&nbsp;duchu.</p>

    <p class="MLP-text">Co si Alice pamatuje, je šaškování Skippyho, který začne časem jezdit s&nbsp;nimi, dokonce je kvůli tomu ochoten oželet i&nbsp;významná fotbalová nebo hokejová utkání. Jeff jej hned na počátku důrazně upozorní, že před Alicí nesmí mluvit sprostě, což Skippy k&nbsp;jeho překvapení dodrží. Chová se ovšem ještě infantilněji než jindy (přítomnost malé Alice používá jako alibi): na ulici provádí různé výtržnosti, poskakuje, pitvoří se a&nbsp;skládá pro Alici veršovánky jako Vykopejte kráter, povídá páter / Co se to koná? Pohřeb slona. Podobné rýmy pak Jeffovi rezonují v&nbsp;hlavě celé týdny, ale jeho dcera je nadšená&nbsp;– a&nbsp;to je hlavní.</p>

    <p class="MLP-text">O&nbsp;pár let později se k&nbsp;nim tu a&nbsp;tam připojí také Tom. I&nbsp;on si Alici brzy získá: zjistí totiž, že miluje strašidelné příběhy, a&nbsp;vypráví jí pak osobitě upravené verze různých filmových hororů (Jeff ho musí mírnit, aby pak Alice vůbec dokázala usnout). Dobré naopak je, že během společných víkendů mnohem méně pije, čímž jsou jeho obvyklé slovní exhibice redukovány na přijatelné minimum.</p>

    <p class="MLP-text">Jeff je přesvědčený, že jak Alice dospívá, začíná Tomovi čím dál víc připomínat Evu. Každopádně ji často nenápadně pozoruje.</p>

    <p class="MLP-text">„Existuje na světě něco <span class="MLP-znak-kurziva-11b">dokonalejšího</span>?“ řekne Jeffovi jednoho večera na vodáckém víkendu u&nbsp;Sázavy.</p>

    <p class="MLP-text">Očima ukáže na opodál sedící Alici, která se nepřítomně dívá do ohně; má na sobě Jeffovu černou mikinu s&nbsp;kapucí, která je natolik velká, že pod ní schovává i&nbsp;obě skrčená kolena. Tváře má lehce zrudlé a&nbsp;pramen světlých vlasů na levém spánku vypadá jako chmýří.</p>

    <p class="MLP-text">„Už nikdy tě s&nbsp;ní nenechám o&nbsp;samotě,“ odpoví žertem Jeff, ale v&nbsp;duchu mu dává za pravdu.</p>

    <p class="MLP-text-bez1radku--12-0">V&nbsp;posledních letech berou Alici někdy i&nbsp;do <span class="MLP-znak-kurziva-11b">Doupěte</span>&nbsp;– Eva byla nejdříve proti, ale potom ji Skippy přivedl na inspekci (předtím samozřejmě celý den uklízeli) a&nbsp;ona váhavě souhlasila. Pokaždé ovšem před Aliciným příchodem uklidit nestihnou, avšak jí se mezi těmi prázdnými láhvemi, plechovkami od piva a&nbsp;zřícenými hromadami přečtených novin a&nbsp;časopisů líbí.</p>

    <p class="MLP-text">„Jsme pro ni svého druhu atrakce, chápeš?“ říká Jeffovi Tom. „Mámin naklizený byt je nudná komerce, zatímco tohle je <span class="MLP-znak-kurziva-11b">underground</span>. V&nbsp;jejích očích představuje Doupě něco jako nezávislou <span class="MLP-znak-kurziva-11b">rodinnou kulturu</span>.“</p>

    <p class="MLP-text-bez1radku--12-0">„Tys mámu taky miloval?“ zeptá se Alice jednoho dne Toma.</p>

    <p class="MLP-text">Podívá se na Skippyho, vezme okraj svého trička mezi dva prsty a&nbsp;zahákne si látku za přední zuby. Tom předstírá, že neslyšel. Alice mu zaťuká na rameno.</p>

    <p class="MLP-text">„Miloval jsi mámu, nebo ne?“ huhlá.</p>

    <p class="MLP-text">„Jistě. Víš přece, že mám slabost pro horory.“</p>

    <p class="MLP-text">Alice se zasměje, nicméně se nenechá odbýt.</p>

    <p class="MLP-text">„Ne, řekni mi to,“ naléhá. „Milovals ji?“</p>

    <p class="MLP-text">Tom se k&nbsp;ní otočí:</p>

    <p class="MLP-text">„Miloval. Byla… neuvěřitelně krásná. Je neuvěřitelně krásná.“</p>

    <p class="MLP-text">Alice přikývne.</p>

    <p class="MLP-text">„Chodila ale s&nbsp;Jeffem,“ vysvětlí jí Tom. „To se v&nbsp;životě stává.“</p>

    <p class="MLP-text">Alice přemýšlí. Na tričku má velkou mokrou skvrnu.</p>

    <p class="MLP-text">„Takže jste ji vlastně milovali všichni,“ zasměje se náhle. „Všichni tři.“</p>

    <p class="MLP-text">„Skippy ne, pokud vím,“ poznamená Jeff věcně.</p>

    <p class="MLP-text">Skippy upadne do rozpaků.</p>

    <p class="MLP-text">„Skippy,“ promluví Tom, „ji podle mě miloval taky.“</p>

    <p class="MLP-text">„No jasně že ji miloval!“ říká rezolutně Alice a&nbsp;podívá se na otce. „To by k&nbsp;nám asi dodneška nechodil, ne?“</p>

    <p class="MLP-text">Tohle je pro Jeffa novinka&nbsp;– a&nbsp;pro Toma také, jak vzápětí pozná z&nbsp;jeho pohledu. Nikdo nic neříká. Alice poplašeně těká očima; skončí u&nbsp;Skippyho.</p>

    <p class="MLP-text">„Jé, sorry,“ omlouvá se. „Já sem asi něco práskla, že jo?“</p>

    <p class="MLP-text">Tomovi to dojde o&nbsp;něco dřív:</p>

    <p class="MLP-text">„Ve středu? Chodí k&nbsp;vám ve středu?“</p>

    <p class="MLP-text">Alice váhavě přikývne. Skippy zrudne.</p>

    <p class="MLP-text">„Takže žádný Jagr’s bar?“ říká Tom. „Žádné velkoplošné obrazovky? Žádní chlapi a&nbsp;točené pivo a&nbsp;fajn atmosféra?“</p>

    <p class="MLP-text">„Dívám se na fotbal tam!“ zvolá Skippy.</p>

    <p class="MLP-text">„Na obrazovce o&nbsp;úhlopříčce padesát pět?“ zeptá se Jeff.</p>

    <p class="MLP-text">Skippy sepne ruce.</p>

    <p class="MLP-text">„Co si jako myslíte?“ zvýší hlas. „Ste pitomci! Ste normální pitomci!“</p>

    <p class="MLP-text">Jeff i&nbsp;Tom ho mlčky pozorují. Skippy padne na kolena.</p>

    <p class="MLP-text">„Přísahám na život a&nbsp;zdraví všech svých bližních, že je to pravda! Díváme se na fotbal! Nic víc! Stačí vám to?“</p>

    <p class="MLP-text">Ta scéna je trapná, ale zároveň dostatečně přesvědčivá. Tom už se opět usmívá.</p>

    <p class="MLP-text">„Ty snad nevíš, Skippy, že si Evu zamluvil tady Jeff?“ říká v&nbsp;opožděném pokusu o&nbsp;žert.</p>

    <p class="MLP-text">„Jak to myslíš, <span class="MLP-znak-kurziva-11b">zamluvil</span>?“ zajímá se ihned Alice.</p>

    <p class="MLP-text">Když něčemu nerozumíš, tak se neptej, napadne Jeffa.</p>
  </div>
</body>
</html>
