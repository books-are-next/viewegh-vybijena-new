<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-29</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-28">JEFF</p>

    <p class="MLP-text-bez1radku">Ono červencové odpoledne je slunečné a&nbsp;teplé. Sejdou se u&nbsp;Železničního mostu, pochopitelně se nepolíbí&nbsp;– od chvíle, kdy Eva Jeffovi přiznala, že na Slapech přišla o&nbsp;panenství, jsou to teprve dva týdny.</p>

    <p class="MLP-text">Celých těch čtrnáct dní se jí důsledně vyhýbal; představa, že by se setkali, v&nbsp;něm vyvolávala zvláštní závrať, žaludeční nevolnost a&nbsp;bušení srdce. Nyní ale stojí Eva proti němu, v&nbsp;letních sandálech a&nbsp;světlých šatech na ramínka, bez úsměvu, klidně, bez viditelných známek provinilosti. Od řeky fouká vítr, občas si musí přidržovat spodní lem šatů. Dříve než stačí Jeff promluvit, potkávají Hujerovou s&nbsp;Větví: kráčejí po nábřeží přímo proti nim, takže není možné se setkání vyhnout. Dívky vypadají zaskočeně, ale rychle se vzchopí.</p>

    <p class="MLP-text">„Jé, ahoj,“ usmívá se Větvičková. „Taky na procházce?“</p>

    <p class="MLP-text">Jeff mlčí.</p>

    <p class="MLP-text">„Tak trochu,“ odpoví Eva.</p>

    <p class="MLP-text">Hujerová si je prohlíží.</p>

    <p class="MLP-text">„Vypadáte jako reklama na novomanželský půjčky.“</p>

    <p class="MLP-text">Eva pokrčí rameny:</p>

    <p class="MLP-text">„Zdání klame.“</p>

    <p class="MLP-text">Nastalé ticho je trapné.</p>

    <p class="MLP-text">„Něco jsem zvorala?“ říká Hujerová nejistě.</p>

    <p class="MLP-text">Větvičková předstírá, že si prohlíží panorama Hradčan. Jeff jen nasupeně zavrtí hlavou a&nbsp;popojde o&nbsp;pár kroků.</p>

    <p class="MLP-text">„Musíme si s&nbsp;Jeffem něco vyříkat,“ vysvětlí spolužačkám Eva a&nbsp;zdvihne ironicky obočí.</p>

    <p class="MLP-text">Jeff nevěří vlastním očím.</p>

    <p class="MLP-text">„Tak to pardón,“ omlouvá se Hujerová. „Tak to my hned pádíme.“</p>

    <p class="MLP-text">Bůhvíproč začíná šeptat, čímž jde Jeffovi ještě víc na nervy.</p>

    <p class="MLP-text">„Mějte se, holky,“ říká chladně.</p>

    <p class="MLP-text">Vykročí vpřed, aniž se ohlédne. Uvědomuje si, že se chová neomaleně, nicméně je mu to lhostejné. Eva jej poslušně následuje, ale sotva po sto metrech se od něj odpojí a&nbsp;po úzké lávce s&nbsp;provazovým zábradlím přeběhne na plovoucí ocelový ponton. Vyzuje si boty, podkasá šaty, posadí se na šedivé schůdky a&nbsp;nohy ponoří po kolena do vody. Jeff ji chtě nechtě musí následovat, což ho rozladí: zatlačila ho do defenzívy. Bránit by se přitom měla ona. Dneska by to měl být on, kdo bude určovat, kde si sednou.</p>

    <p class="MLP-text">„Tři roky jsem na tebe čekal,“ pronese konečně. „Tři roky jsem se na jinou holku ani nepodíval. Tři roky jsem vykazoval nadlidský pochopení a&nbsp;trpělivost.“</p>

    <p class="MLP-text">Na ponton narážejí drobné vlnky. Tyhle věty si doma připravoval. Eva soustředěně sleduje své prsty pod zelenohnědou hladinou: vypadá to, jako kdyby je počítala. Její reakce je pro Jeffa zklamáním: očekával by, že ji jeho oprávněné, logické výčitky zasáhnou přece jen víc.</p>

    <p class="MLP-text">„Tři roky,“ opakuje chvějícím se hlasem. „Tři roky jsi mi říkala, že je na to ještě brzy.“</p>

    <p class="MLP-text">Všimne si, že se mu třesou ruce.</p>

    <p class="MLP-text">„Já vím.“</p>

    <p class="MLP-text">Oba se dívají do vody.</p>

    <p class="MLP-text">„Nemáš náhodou pocit,“ říká Jeff a&nbsp;marně se nutí do klidu, „že jsem to po tom všem měl být spíš já než Vartecký?“</p>

    <p class="MLP-text">Samou žárlivostí to jméno málem nedokáže vyslovit. Od mostu se blíží výletní parník. Eva se k&nbsp;Jeffovi otočí a&nbsp;pokusí se ho pohladit, on před její rukou uhne. Už nikdy se tě nedotknu, pomyslí si.</p>

    <p class="MLP-text">„Celej čtvrťák jsi mě prosila, ať to ještě odložíme, že se na to ještě <span class="MLP-znak-kurziva-11b">necítíš</span> <span class="MLP-znak-kurziva-11b">připravená</span>…“</p>

    <p class="MLP-text">„To je pravda.“</p>

    <p class="MLP-text">Chystá se cosi dodat, Jeff čeká. Pozoruje naplavené větve a&nbsp;odpadky mezi pontonem a&nbsp;kamennými kvádry ve stěně břehu. Z&nbsp;parníku se ozývá volání a&nbsp;pískání, ale Evina světlá hlava zůstává skloněná.</p>

    <p class="MLP-text">„Jenomže já jsem to ve skutečnosti asi odkládat nechtěla. Asi jsem chtěla, abys to udělal.“</p>

    <p class="MLP-text">Tohle Jeffovi vyrazí dech.</p>

    <p class="MLP-text">„Cože?!“</p>

    <p class="MLP-text">Eva mu pohlédne do očí.</p>

    <p class="MLP-text">„Já jsem přece nechtěla, abys čekal tři roky… To je přece směšný…“</p>

    <p class="MLP-text">Jeff otevře ústa dokořán&nbsp;– nemůže si pomoct.</p>

    <p class="MLP-text"><span class="MLP-znak-kurziva-11b">„Směšný?!“</span></p>

    <p class="MLP-text">„Ano. Chápu, že je těžký to pochopit.“</p>

    <p class="MLP-text">„Směšný?!“</p>

    <p class="MLP-text">„Nechme toho.“</p>

    <p class="MLP-text">„Moment,“ žádá Jeff. „Dej mi minutu.“</p>

    <p class="MLP-text">„Já už se o&nbsp;tom nechci bavit.“</p>

    <p class="MLP-text">Jeff se na ni dívá jako na nějaký nadpozemský úkaz.</p>

    <p class="MLP-text">„Ne, zrekapitulujme si to,“ pronese s&nbsp;náhlou rozhodností. „Takže tys mě tři roky prosila, abychom ještě počkali, ale <span class="MLP-znak-kurziva-11b">v&nbsp;hloubi duše</span> nebo kde jsi vlastně nechtěla, abych čekal? <span class="MLP-znak-kurziva-11b">Podvědomě</span> nebo tak nějak jsi toužila po tom, abych ti to udělal?“</p>

    <p class="MLP-text">Eva zavře oči.</p>

    <p class="MLP-text">„Chtělas to, přestože nahlas jsi tvrdila něco úplně jinýho. Říkám to správně?“</p>

    <p class="MLP-text">Eva se předkloní, nabere vodu do spojených dlaní a&nbsp;polije si s&nbsp;ní nahá kolena.</p>

    <p class="MLP-text">„Ano, nebo ne?“</p>

    <p class="MLP-text">„V&nbsp;podstatě ano.“</p>

    <p class="MLP-text">Prohlíží si její zátylek a&nbsp;poodhalená ňadra&nbsp;– a&nbsp;představí si ji nahou s&nbsp;Varteckým. Zuřivě tu vidinu odežene.</p>

    <p class="MLP-text">„Za něco takovýho bysme vás měli mlátit,“ říká vážně. „Nebo možná zabít.“</p>

    <p class="MLP-text">„Tak to udělejte,“ odpoví tiše Eva, aniž se na něho podívá. „Nebo o&nbsp;tom nemluvte.“</p>
  </div>
</body>
</html>
