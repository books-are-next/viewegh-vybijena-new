<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-34</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-33">HUJEROVÁ</p>

    <p class="MLP-text-bez1radku">Tři roky po maturitě spáchá Irena Větvičková sebevraždu.</p>

    <p class="MLP-text">Dozvím se to týž den večer od její matky (nejhorší telefonát mého života) jako první ze třídy&nbsp;– čili je bohužel na mně, abych to sdělila svým milým spolužákům. Dám si dva panáky fernetu a&nbsp;zavolám Tomovi.</p>

    <p class="MLP-text">„Ahoj, Tome, to jsem já. Neruším?“</p>

    <p class="MLP-text">„Vůbec ne.“</p>

    <p class="MLP-text">Zní to opatrně, takže cítím jisté zadostiučinění: hned ho přesvědčím, že mám k&nbsp;tomuhle pozdnímu telefonátu důvod.</p>

    <p class="MLP-text">„Hele, Tome, mám moc špatnou zprávu: Irena se dneska dopoledne zabila.“</p>

    <p class="MLP-text">„Cože? <span class="MLP-znak-kurziva-11b">Jaká</span> Irena?“</p>

    <p class="MLP-text">Chápu ho: všichni jsme zapomněli, že má nějaké křestní jméno.</p>

    <p class="MLP-text">„No Irena Větvičková přece…“</p>

    <p class="MLP-text">Její přezdívka je náhle nepoužitelná. Vzájemně se usvědčujeme z&nbsp;letitého pokrytectví.</p>

    <p class="MLP-text">Chvíle nevěřícného ticha.</p>

    <p class="MLP-text">„To je strašný!“</p>

    <p class="MLP-text">„To je.“</p>

    <p class="MLP-text">A&nbsp;dříve či později následuje tatáž otázka:</p>

    <p class="MLP-text">„Proboha, a&nbsp;jak…?“</p>

    <p class="MLP-text">„Skočila pod metro.“</p>

    <p class="MLP-text">Jiřina od kohosi z&nbsp;příbuzných zjistí i&nbsp;některé morbidní podrobnosti, které nám nazítří převypráví: dozorčí stanice si Ireny všiml, jak se jakoby bezcílně prochází podél nástupiště. Několik souprav si prý <span class="MLP-znak-kurziva-11b">nechala ujet</span>.</p>

    <p class="MLP-text">Skippy se bezděčně uchechtne&nbsp;– a&nbsp;ihned se polekaně omlouvá.</p>

    <p class="MLP-text">„Ty seš přece vůl,“ kárá ho Marie. „A&nbsp;ty přemýšlej o&nbsp;tom, co říkáš,“ obrací se k&nbsp;Jiřině.</p>

    <p class="MLP-text">„Ježiš, nechytejte mě za slovíčka… Tak chcete to říct, nebo ne?“</p>

    <p class="MLP-text">Upřímně řečeno chceme. Chceme slyšet i&nbsp;ty nechutné detaily. Třeba nám to pomůže pochopit, jak je možné, že ještě dneska ráno to byla naše spolužačka&nbsp;– a&nbsp;v&nbsp;poledne už je z&nbsp;ní mleté maso.</p>

    <p class="MLP-text-bez1radku--12-0">Pohřeb (nenávidím pohřby!) mi odhalil netušené věci: například že Eva Šálková vypadá skvěle i&nbsp;v&nbsp;černém šátku (od rána se nutím do maximálního cynismu, protože se bojím, že jinak budu před Tomem a&nbsp;ostatními brečet a&nbsp;opuchnu). Nebo že Irenina starší sestra je celkem úspěšná klavíristka; ani já jsem netušila, že měla sestru.</p>

    <p class="MLP-text">„Skippy, tys věděl, že Větev&nbsp;– teda Irena&nbsp;– měla ségru?“ šeptám.</p>

    <p class="MLP-text">Tenhle jeho příšerný oblek znám: nosil ho do tanečních, teď je mu pochopitelně malý. Napadne mě, že Skippy rovněž patří k&nbsp;té části českých mužů, u&nbsp;nichž oblek spíše zdůrazní nedostatek mužnosti.</p>

    <p class="MLP-text">„Ne&nbsp;– ty jo?“</p>

    <p class="MLP-text">Marie se otočí a&nbsp;napomene nás pohledem, a&nbsp;tak namísto odpovědi jen mlčky zavrtím hlavou. Dokonce&nbsp;– světe, div se&nbsp;– měla i&nbsp;rodiče! Pozoruji jejich otřásající se ramena: skutečnost, že je možné upřímně naříkat i&nbsp;nad smrtí takové ošklivky, mě naplňuje skandálním optimismem. Očima studuji absurdně symetrickou kompozici věnců srovnaných pod rakví&nbsp;– jako kdyby tím té šílené události bylo možné dát nějaký řád. Prakticky veškeré květiny i&nbsp;stuhy jsou bílé. Začíná hrát <span class="MLP-znak-kurziva-11b">Valčík na rozloučenou</span>. Který idiot to vybral? V&nbsp;tanečních si Ireny nikdo ani nevšiml. Skippy vedle mě se rozbrečí (už jste viděli brečet tučňáka?), a&nbsp;tak si zaryju nehet palce do kůžičky mezi prsty levé ruky. Jak tak bolestí mhouřím oči, připadám si jako v&nbsp;nějakém filmu z&nbsp;šedesátých let: všude jen černá a&nbsp;bílá. Jestlipak někdy dostala kytku od někoho jiného než od rodičů? Vsadím se, že ne. Já tedy ne. Za jednadvacet let ani jeden jediný puget&nbsp;– ale jakmile se zabijeme, dostaneme jich přibližně padesát. Není tady něco v&nbsp;nepořádku? Najednou mě napadne, jestli to vlastně není poslední z&nbsp;urážek, kterých se Ireně v&nbsp;životě tak hojně dostávalo: padesát bílých <span class="MLP-znak-kurziva-11b">symbolů nevinnosti</span>.</p>

    <p class="MLP-text">Jinými slovy: všichni dobře víme, že Větev si nikdy nezašukala.</p>

    <p class="MLP-text-bez1radku--12-0">Po pohřbu se přesuneme do naší gymnaziální hospody. Okamžitě si u&nbsp;výčepu objednám dvojitý fernet; když hospodskému prozradím, proč jsme všichni v&nbsp;černém, špatně předstírá, že si na Irenu pamatuje.</p>

    <p class="MLP-text">„Delší hnědý vlasy. Taková… mírná… trochu zamlklá,“ pomáhá mu Katka a&nbsp;všichni vidíme její úsilí, s&nbsp;nímž se snaží vyhnout slovu ošklivá. Kdyby se lidé naučili přesvědčivě lhát, říkám si v&nbsp;duchu, svět by byl o&nbsp;něco snesitelnější.</p>

    <p class="MLP-text">„Taková nápadně nehezká,“ promluvím nahlas. „Jako já.“</p>

    <p class="MLP-text">Třída ztichne. Tomu říkám <span class="MLP-znak-kurziva-11b">coming out</span>! Tvářím se vzpurně, ale najednou mi dojde, co mě až do té chvíle nenapadlo: Větev je mrtvá, takže ode dneška jsem nejošklivější já.</p>

    <p class="MLP-text">Musím si prokousnout ret, protože tentokrát bych se už docela určitě rozbrečela.</p>
  </div>
</body>
</html>
