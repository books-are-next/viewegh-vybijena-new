<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-18</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-17">TOM</p>

    <p class="MLP-text-bez1radku">Na tabuli v&nbsp;hale u&nbsp;pokladen je napsáno, že venkovní teplota je patnáct stupňů; voda má údajně devatenáct. Říkám, že bychom mohli bazén pro změnu vynechat a&nbsp;jít třeba do kina; Jeff je pro, ale Eva nás prosí, ať to nevzdáváme.</p>

    <p class="MLP-text">„Já si prostě <span class="MLP-znak-kurziva-11b">musím</span> zaplavat,“ tvrdí. „Musím!“</p>

    <p class="MLP-text">Jeff se na mě podívá.</p>

    <p class="MLP-text">„Tak jo,“ vzdychnu.</p>

    <p class="MLP-text">Eva radostně přiskočí a&nbsp;políbí mě na tvář.</p>

    <p class="MLP-text-bez1radku--12-0">Studený vítr trhá kalnou oblohu na šedobílé cáry. Koupaliště je úplně vylidněné, i&nbsp;plavčík zalezl dovnitř, v&nbsp;bazénu se pravidelně míjejí jediní dva plavci. Jeff a&nbsp;já sedíme ve dřepu zády ke vchodu do dámských šaten, každý po jedné straně, jektáme zubama a&nbsp;snažíme se co nejvíc schoulit do malých mokrých ručníků (velké osušky nikdy nenosíme, bůhvíproč nám připadají zženštilé).</p>

    <p class="MLP-text">„To teda kecaj,“ konstatuje Jeff ponuře. „Je tak maximálně dvanáct.“</p>

    <p class="MLP-text">Přikývnu. V&nbsp;šatně jsem mu navrhl, že vzhledem k&nbsp;počasí bychom se snad mohli obejít bez sprchování, ale namítal, že by to Eva poznala. Blíží se asi třicetiletá žena, za sebou vleče promodralého předškoláka v&nbsp;župánku; spěchá, ale i&nbsp;tak si nás stihne pobaveně prohlédnout&nbsp;– na Jeffovi se její pohled zdrží o&nbsp;vteřinu déle. Už jsem zvyklý. Napadne mě, že v&nbsp;tomto rozestavení vypadáme jako parodie na kamenné palácové lvy. Dveře dámských šaten zaklapnou a&nbsp;znovu se rozhostí ticho.</p>

    <p class="MLP-text">„Já se z&nbsp;ní zblázním,“ říká už podruhé Jeff.</p>

    <p class="MLP-text">Já taky, pomyslím si.</p>

    <p class="MLP-text">„Co tam může tak dlouho dělat?“</p>

    <p class="MLP-text">Raději si to nepředstavuji. Konečně zaslechnu rychlý pleskot bosých nohou. Zůstávám sedět, jen vzhlédnu vzhůru: nejprve <span>spatřím</span> její prohnutá záda a&nbsp;vystrčený zadek, kterým si otvírá prosklené dveře&nbsp;– má plné ruce. Také ona se sprchovala, žluté plavky se jí lepí na kůži. Na rozdíl od nás už je opálená; na těch několika málo centimetrech, kde jí látka plavek nepatrně odstává, je pokožka viditelně světlejší. Všimne si nás a&nbsp;její do té doby soustředěná tvář ožije ostýchavým úsměvem. Vítr se zmocní světlého chmýří na jejích skráních. Zůstane stát přesně uprostřed mezi námi&nbsp;– jako by mi pouhá symetrie mohla zajistit spravedlnost. Jako by tím, že si nestoupne blíž k&nbsp;Jeffovi, mohla odčinit skutečnost, že nechodí se mnou, ale s&nbsp;ním.</p>

    <p class="MLP-text">„Hele, tvoji palácoví psíci,“ prohodím, než Jeff vstane (na poslední chvíli se rozhodnu zaměnit lvy za psíky, připadá mi to tak lepší). „Haf haf!“</p>

    <p class="MLP-text">Pohlédnu na Jeffa; pochopí.</p>

    <p class="MLP-text">„Haf! Haf! Haf!“ zaštěká oddaně.</p>

    <p class="MLP-text">Eva mě odmění úsměvem tak sladkým, až mi zatrne ve slabinách.</p>

    <p class="MLP-text">„Ježišmarjá, tak pojďte!“ volá Jeff.</p>

    <p class="MLP-text">Všichni tři se jako na povel rozběhneme, ale před bazénkem s&nbsp;dezinfekcí se zastavíme. Eva natáhne nohu, propne špičku a&nbsp;zkusmo ponoří prstíky do vody: jako pokaždé nakrčí nos a&nbsp;nádavkem ještě zdvihne obočí, vykulí oči a&nbsp;sešpulí ústa.</p>

    <p class="MLP-text">„Studí!“ vypískne.</p>

    <p class="MLP-text">Podobné grimasy, nekontrolovatelné záchvaty smíchu a&nbsp;především všemožné prostocviky a&nbsp;poskakování tvoří poslední spojnici s&nbsp;jejím dětstvím. Přeberu od ní velkou sportovní kabelu (<span class="MLP-znak-kurziva-11b">trýznivá zdvořilost</span>, dočtu se o&nbsp;mnoho let později v&nbsp;<span class="MLP-znak-kurziva-11b">Alexandrijském kvartetu</span> Lawrence Durrella) a&nbsp;Jeff Evu vezme do náruče. Nese ji mnohem dál než pouze za hranu bazénku: buď jí chce demonstrovat svou sílu, nebo se snaží vzdálit co nejdál ode mě. Dívá se jí do očí, Eva jeho pohled opětuje&nbsp;– já sleduji pro změnu její dočasně zdeformovaná ňadra a&nbsp;překvapivě tmavé chloupky, které jí vylézají z&nbsp;plavek. Moje vylézající chloupky nepozoruje nikdo. Na dlouhé vteřiny přestávám existovat. Stojím po kotníky v&nbsp;jakémsi studeném chemickém roztoku, třesu se zimou a&nbsp;oběma rukama pevně svírám Evinu tašku.</p>

    <p class="MLP-text">Začíná květen, měsíc lásky.</p>
  </div>
</body>
</html>
