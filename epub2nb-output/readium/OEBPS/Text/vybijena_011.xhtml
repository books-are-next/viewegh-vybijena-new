<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-8</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-7">HUJEROVÁ</p>

    <p class="MLP-text-bez1radku">K&nbsp;věci: nejsem hezká. Ani trochu, vážně. Jsem <span class="MLP-znak-kurziva-11b">spíše ošklivá</span>, což bohužel není falešná skromnost, nýbrž realita. Ukažte moji fotku (třeba tu naprosto příšernou z&nbsp;občanky, ale klidně i&nbsp;tu o&nbsp;něco málo lepší z&nbsp;pasu, nebo třeba tu ze řidičáku, ono to vyjde nastejno) deseti náhodně vybraným lidem a&nbsp;dejte jim čtyři možnosti: <span class="MLP-znak-kurziva-11b">krásná, celkem hezká, spíše ošklivá a&nbsp;ošklivá</span>&nbsp;– a&nbsp;můžete se vsadit, že minimálně sedm z&nbsp;nich bez váhání zaškrtne céčko a&nbsp;že od každého puberťáka, i&nbsp;kdyby byl sebeuhrovitější, dostanu pochopitelně déčko.</p>

    <p class="MLP-text">Tak s&nbsp;tímhle žiju&nbsp;– pouze s&nbsp;tím rozdílem, že lidem na ulici neukazuju fotku, nýbrž rovnou svůj ksicht. I&nbsp;puberťákům.</p>

    <p class="MLP-text">Moje ošklivost je obtížně popsatelná: nemám hrb, zrůdně velký nos ani srostlé obočí. Netvoří ji nějaká podobně nápadná, a&nbsp;tudíž relativně snadno odstranitelná jednotlivost; moje ošklivost vzniká prostým součtem několika desítek drobných, na první pohled nijak výrazných fyzických nedostatků: obličej by mohl být oválnější, čelo vyšší, vlasy hustší, oči větší, uši menší, pohled poněkud pronikavější, zuby bělejší a&nbsp;rovnější, pleť čistší a&nbsp;zářivější, ústa lépe tvarovaná, rty plnější, boky a&nbsp;zadek naopak štíhlejší, nohy delší. A&nbsp;tak dále. Je toho tolik, že se s&nbsp;tím při nejlepší vůli nedá nic dělat. Jak to řekl kolega architekt jedné zákaznici, která koupila kdesi za Prahou prastarý rodinný domek: Těch oprav by bylo tolik, že optimální řešení je to zbourat a&nbsp;postavit novej… Tak přesně tohle je můj případ: lasery, liposukce ani plastiky nic neřeší. Moje optimální řešení se jmenuje <span class="MLP-znak-kurziva-11b">demolice</span>.</p>

    <p class="MLP-text-bez1radku--12-0">Jsem zkrátka Hujerová.</p>

    <p class="MLP-text">To je moje přezdívka už od základky. Nevzpomínám si bohužel, kdo s&nbsp;tím přišel ve třídě jako první&nbsp;– kdybych to věděla, srazila bych ho autem (pochopitelně žertuji). Mám pocit, že to byl Skippy, ale nechci se mýlit.</p>

    <p class="MLP-text">Každopádně se ta přezdívka ihned ujme. Zní dostatečně posměšně, takže dobře ilustruje mou tehdejší osobnost: věčně nasupené čelo, laciné brýle, pubertální knírek a&nbsp;nahrbená ramena. Hujerová je v&nbsp;jistém smyslu brilantní zkratka.</p>

    <p class="MLP-text">Větvičková&nbsp;– Hujerová. V&nbsp;těch dvou jménech je celé mé dětství. Větvičková, přezdívaná zcela neinvenčně Větev, někdy též Konár, je na tom ještě o&nbsp;stupínek hůř. Podle mého <span class="MLP-znak-kurziva-11b">objektivního</span> úsudku je ošklivá jako noc&nbsp;– tak špatně na tom opravdu nejsem. Jezdíme do školy stejnou tramvají. Představte si to: dvě ošklivé dívky osaměle stojící v&nbsp;mlhavém ránu na tramvajové zastávce. Já se ovšem nadřazeně usmívám: pevně věřím, že tak hnusná jako Větvičková být nemůžu. Větvičková v&nbsp;mých očích představuje skutečné estetické <span class="MLP-znak-kurziva-11b">dno</span>.</p>

    <p class="MLP-text">Jenomže po prázdninách přijde do osmé třídy jiná Větvičková: opálená, prsatá a&nbsp;překvapivě dobře ostříhaná (jak se závistivým bodnutím pocítím v&nbsp;první vteřině, kdy ji spatřím). Samozřejmě to ani tak není nic moc, ale jedno je jasné všem: oblíbená soutěžMiss <span class="MLP-znak-kurziva-11b">třídní zrůda</span> bude konečně trochu dramatická. Dokáže Větev obhájit vítězství&nbsp;– nebo jí ho sebere Hujerová? Nakonec ji s&nbsp;vypětím všech sil těsně porazím, avšak jedno pochopím na celý život: když v&nbsp;péči o&nbsp;svůj zevnějšek na chvilku polevím, můžu být rázem ta úplně nejošklivější. (Zkuste si mimochodem představit, jak s&nbsp;tímhle poznáním například <span class="MLP-znak-kurziva-11b">relaxujete</span>… Divíte se, že mi slovo <span class="MLP-znak-kurziva-11b">relaxace</span> vždycky přišlo poněkud k&nbsp;smíchu?)</p>

    <p class="MLP-text-bez1radku--12-0">Pro ošklivé holky jako já se jediným kritériem všech věcí dříve či později stane krása. Už ve třech letech si na pískovišti vybírám místo, odkud mám nejhezčí výhled. <span class="MLP-znak-kurziva-11b">Nikdy</span> si nehraju u&nbsp;popelnic&nbsp;– já tedy ne. Zmrzlinu si vybírám podle <span class="MLP-znak-kurziva-11b">barvy</span>&nbsp;– tak, aby mi aspoň trochu ladila s&nbsp;oblečením. Chápete? Brýlaté děvčátko v&nbsp;neforemných modrých manšestrákách si nekoupí pistáciovou zmrzlinu, i&nbsp;když na ni má chuť, neboť se bojí, že by se jí nehodila barevně… Zelená a&nbsp;modrá, pro blázna je dobrá. Dokážete si představit obavu nepůvabné dvanáctileté dívenky, že <span class="MLP-znak-kurziva-11b">další</span> nedostatek si už nemůže dovolit?</p>

    <p class="MLP-text">Na gymnáziu samozřejmě naoko vyznávám stejné životní hodnoty jako ostatní spolužáci, ale v&nbsp;hloubi duše dávno vím, že to jsou všechno kecy. Přátelství? Obětavost? Spravedlnost? Pravda?&nbsp;– Blbost! Jediné, na čem v&nbsp;životě ženy skutečně záleží, je krása. <span class="MLP-znak-kurziva-11b">Pravda</span> je totiž taková, že obětavým, kamarádským ani spravedlivým holkám nikdo milostná psaníčka nepíše.</p>

    <p class="MLP-text">Ve třídě je tajně pozoruji&nbsp;– své pohledné spolužačky. Každé ráno zkouším odhadnout, v&nbsp;čem toho dne přijdou, a&nbsp;už předem se bojím té neviditelné záře, která tak často provází jejich příchod. Pro ostatní je ta záře možná neviditelná, ale já ji dobře vidím&nbsp;– a&nbsp;Větev určitě taky. Je to neuvěřitelné, ale ty nány vypadají skvěle, i&nbsp;když se při chůzi klátí sebevíc nebo když jsou zcela neupravené. Nevyspání, přeleželé vlasy, zmačkané tričko, dokonce i&nbsp;špinavý obvaz na hlavě&nbsp;– to všechno paradoxně zvyšuje jejich půvab. Oči více vyniknou, pleť je jakoby ještě hladší. <span class="MLP-znak-kurziva-11b">Dodnes</span> si pamatuji každý kousek jejich oblečení. Chápete? Ještě po pětadvaceti letech si dokážu přesně vybavit džínovou sukni značky <span class="MLP-znak-kurziva-11b">Wild Cat</span>, v&nbsp;níž ve druhém ročníku Eva Šálková poprvé nakráčela do naší třídy: každou kapsu, každý rozparek, i&nbsp;tu červenomodrou cedulku.</p>

    <p class="MLP-text-bez1radku--12-0">V&nbsp;hodinách ji neustále šmíruji. Při rýsování a&nbsp;kreslení povystrkuje jazyk a&nbsp;já se marně snažím přijít na to, proč dokonce i&nbsp;s&nbsp;vyplazeným jazykem vyhlíží tak úžasně sexy? Když jazyk vystrčím já, okamžitě vypadám jako mentál (naštěstí mám soudnost a&nbsp;nikdy jazyk nevyplazuji).</p>

    <p class="MLP-text">„Bože, proč jí ano&nbsp;– a&nbsp;mně ne?“ šeptám v&nbsp;duchu.</p>

    <p class="MLP-text">Roste ze mě zuřivá ateistka: Bůh mi nepřidělil lepší ksicht. Počínaje pubertou nevstoupím do žádného kostela&nbsp;– tak jako už nikdy nejdu do restaurace, kde mě předtím ošidili.</p>

    <p class="MLP-text-bez1radku--12-0">Mnohokrát mě během dospívání napadne, že kdybych neměla tak velká prsa a&nbsp;zadek, mohla bych předstírat jistou nezávislost: <span class="MLP-znak-kurziva-11b">Láska? Sex? Ne, děkuji, já se o&nbsp;</span><span class="MLP-znak-kurziva-11b">tyhle věci nezajímám</span>. Jenže s&nbsp;podprsenkou číslo čtyři? S&nbsp;prdelí zasloužilé kubánské matky nikomu nenamluvím, že jsem nebyla stvořena pro lásku. Každý vidí, že byla&nbsp;– a&nbsp;když mi pohlédne do obličeje, je mu okamžitě jasné, že se mi lásky zoufale nedostává.</p>

    <p class="MLP-text">Nejsem nezávislá, jsem jenom ošklivá. Neoklamu nikoho.</p>

    <p class="MLP-text">Je mi čtyřicet, ale dodnes všechno hodnotím především podle <span class="MLP-znak-kurziva-11b">půvabu</span>&nbsp;– nejen třeba auta a&nbsp;mobilní telefony (rozhodující je pro mě samozřejmě elegance tvarů a&nbsp;barva, nikoliv technika uvnitř), ale i&nbsp;sousedy, lékaře nebo politiky. Co jsou politikovi platné krásné vize, když má křivý úsměv a&nbsp;tři brady? Já ho tedy rozhodně volit nebudu. Ale hlavně: odjakživa se mi líbí jenom pěkní, nebo alespoň sympatičtí chlapi. Chápete velikost toho průšvihu? Mě, šeredku, přitahují <span class="MLP-znak-kurziva-11b">výlučně</span> sympaťáci.</p>

    <p class="MLP-text">Zkuste s&nbsp;touhle smrtelnou kombinací žít&nbsp;– a&nbsp;přežít.</p>
  </div>
</body>
</html>
