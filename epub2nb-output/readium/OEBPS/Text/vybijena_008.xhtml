<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-5</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-4">EVA</p>

    <p class="MLP-text-bez1radku">Autem jezdí, ale jen dvě známé, naučené trasy: každý pátek na nákup do Hypernovy a&nbsp;jednou za čtrnáct dní k&nbsp;rodičům do Vrchlabí&nbsp;– po odchodu do důchodu prodali pražský byt a&nbsp;koupili si zde malý domek. Jinak nejezdí nikam. Celé dny stojí její vínový renault na tomtéž místě (v zimě je to často jediné zasněžené auto v&nbsp;ulici a&nbsp;v&nbsp;létě, když jej nechá stát blíž k&nbsp;parku, bývá zase po týdnu pokryté jemným žlutým pylem, do kterého děti kreslí sprosté obrázky). Loni&nbsp;– sedm let po rozvodu&nbsp;– ho dostala od Jeffa k&nbsp;narozeninám.</p>

    <p class="MLP-text">„O&nbsp;co se to snažíš?“ řekla mu.</p>

    <p class="MLP-text">„Teď už jenom o&nbsp;to, abyste přežily.“</p>

    <p class="MLP-text">Je to prý nejbezpečnější vůz ve své třídě.</p>

    <p class="MLP-text-bez1radku--12-0">Trasu do Vrchlabí zná zpaměti, každou značku, každou zatáčku; když musí tak jako nyní přejet třeba jen do jiného pruhu, než kterým si zvykla jezdit, ihned se cítí nejistě.</p>

    <p class="MLP-text">„Mami?“ dobírá si ji Alice. „Co budeš dělat, až tu jednou bude třicetikilometrová objížďka?“</p>

    <p class="MLP-text">O&nbsp;tom samozřejmě také přemýšlela. Obezřetně pozoruje zadní kola fordu před nimi. <span class="MLP-znak-kurziva-11b">O</span>&nbsp;<span class="MLP-znak-kurziva-11b">šedesát procent záběrových lamel více než ostatní pneumatiky</span>, napadne ji a&nbsp;dostane na sebe vztek.</p>

    <p class="MLP-text">„Zastavím na krajnici, rozsvítím výstražná světla a&nbsp;zavolám odtahovou službu.“</p>

    <p class="MLP-text">Krátce na dceru mrkne: cosi v&nbsp;jejím úsměvu Evě téměř bolestně připomene Jeffa v&nbsp;době, kdy ho spatřila poprvé. Tehdy mu ještě nebylo šestnáct a&nbsp;byl o&nbsp;centimetr menší než ona. Potom ji ovšem rychle přerostl.</p>

    <p class="MLP-text">Když parkuje ve dvoře za domem, všimne si otce stojícího za záclonou okna&nbsp;– neodhrne ji, jako kdyby z&nbsp;nějakého důvodu onu chvíli, kdy vyjde ven a&nbsp;přivítá je, potřeboval ještě odložit. Jako by ty dvě tři minuty potřeboval na rozmyšlenou. Návrat jedináčka, který zklamal, pomyslí si Eva.</p>

    <p class="MLP-text">„Seš naše všechno. Naše pýcha. Nezapomínej na to.“ Takhle jí to máma vždycky říkala.</p>

    <p class="MLP-text">Ve čtyřiceti už se to o&nbsp;dcerách samozřejmě neříká. Ráda by věřila, že je pořád jejich všechno, nebo alespoň skoro všechno, jakkoli to od nich už léta neslyšela. Možná proto, že to skoro všechno na sebe z&nbsp;ničeho nic vzalo podobu stárnoucí rozvedené ženy s&nbsp;dítětem. Chápe, že je zklamala. Vychovali ji, jak nejlíp dokázali. Všechno jí obětovali. Doslova ji vypiplali. Jenom těch drahých opalovacích krémů a&nbsp;olejíčků, co na ni každý rok na Makarské vypatlali… A&nbsp;jak se jim odvděčila? Rozvedla se, a&nbsp;teď ještě ke všemu začíná stárnout. Promiň, tati, tvoje krásná holčička má křečové žíly… Nadechne se: vzduch je tu jako vždy čistší, ostřejší než v&nbsp;Praze. Hned za střechou garáže je vidět šedozelené úbočí Žalého. Otec vychází z&nbsp;domu: je v&nbsp;teplákách, což Evu zamrzí. Máma jde za ní; nese kouřící hrnec a&nbsp;staví ho na schody. Šedesát let žili v&nbsp;Praze na Vinohradech&nbsp;– a&nbsp;teď tohle, pomyslí si.</p>

    <p class="MLP-text">„Ahoj!“ zavolá snaživě.</p>

    <p class="MLP-text">Alice běží k&nbsp;babičce a&nbsp;objímá ji. Babička se usmívá, ale očima kontroluje hrnec.</p>

    <p class="MLP-text">„Dej mi klíčky, srovnám to,“ požádá Evu otec.</p>

    <p class="MLP-text">Nechápavě mu klíčky předá; teprve nyní si všimne, že auto stojí poněkud našikmo, a&nbsp;polovina pravé přední pneumatiky navíc spočívá na nízkém pískovcovém obrubníku, lemujícím záhon s&nbsp;jiřinami. Dušičkové kytky. Jaké kytky, taková nálada. Otec se ztěžka nasouká za volant, posune si sedačku dozadu, nastartuje a&nbsp;poslouchá motor; potom zařadí zpátečku a&nbsp;dvěma krátkými manévry auto srovná. Zůstává sedět uvnitř, stáhne okénko.</p>

    <p class="MLP-text">„Vážně dobrý auto,“ říká.</p>

    <p class="MLP-text">„Včera tu byl Jeff,“ informuje Evu matka.</p>

    <p class="MLP-text">Nic na to neřekne.</p>

    <p class="MLP-text">„Potřebovala bys ještě pár kondičních jízd,“ poznamená otec, když vystoupí z&nbsp;vozu.</p>

    <p class="MLP-text">„Dobře. Díky za milé přivítání.“</p>

    <p class="MLP-text">Mávne rukou a&nbsp;vezme ji kolem ramen.</p>

    <p class="MLP-text">„Nazdar,“ usměje se konečně.</p>

    <p class="MLP-text-bez1radku--12-0">Dokud žila s&nbsp;Jeffem, řídil prakticky výlučně on; volant jí podobně jako mnoho jiných ženatých mužů byl ochoten svěřit jen tehdy, když pil. Řízení s&nbsp;namazaným Jeffem nenáviděla. Vzhledem ke své nezkušenosti potřebovala, aby ji navigoval a&nbsp;instruoval, ale on buďto její nervózní otázky (<span class="MLP-znak-kurziva-11b">Kam teď? Rychle! Kdo má přednost? Já, nebo ten náklaďák?</span>) s&nbsp;opileckou bezstarostností bagatelizoval, nebo na ni podrážděně zvyšoval hlas.</p>

    <p class="MLP-text">Po rozvodu se jednoho večera ve vaně rozhodne, že prolomí začarovaný kruh dvou známých tras: zajde do nejbližší autoškoly, objedná si pět, nebo raději deset kondičních jízd a&nbsp;naučí se jezdit i&nbsp;jinam než do Vrchlabí. Představuje si, že bude s&nbsp;Alicí o&nbsp;víkendech podnikat různé výlety.</p>

    <p class="MLP-text">„Jak dlouho máte řidičák?“ zní první otázka instruktora.</p>

    <p class="MLP-text">Už sedí v&nbsp;autě.</p>

    <p class="MLP-text">„Dvacet let, ale až do rozvodu jezdil jenom manžel.“</p>

    <p class="MLP-text">Instruktor si ji prohlédne.</p>

    <p class="MLP-text">„Takže další rozvedená,“ zamumlá. „Nastartujte.“</p>

    <p class="MLP-text">Eva na jeho neomalenost nemůže příslušně zareagovat, neboť se plně soustředí na nezvyklé osazení přístrojů na palubní desce.</p>

    <p class="MLP-text">„Jedem, na co čekáte?“</p>

    <p class="MLP-text">Instruktorova popudlivost jí připomene cosi důvěrně známého. U&nbsp;nejbližšího semaforu mu pohlédne zpříma do zarudlé tváře&nbsp;– a&nbsp;v&nbsp;té chvíli jí to dojde.</p>

    <p class="MLP-text">„Vy jste pil,“ říká užasle.</p>

    <p class="MLP-text">Instruktor se zasměje takovým způsobem, že Eva už nemá nejmenších pochyb. Zapne výstražná světla, zatáhne ruční brzdu a&nbsp;rozepne si pás.</p>

    <p class="MLP-text">„Dál nejedu,“ oznámí mu. „Jste namol.“</p>

    <p class="MLP-text">„Namol teda určitě nejsem.“</p>

    <p class="MLP-text">„Jste.“</p>

    <p class="MLP-text">Vystoupí a&nbsp;odchází. Lidé ji pozorují. Auta za nimi začínají troubit.</p>

    <p class="MLP-text">„A&nbsp;vy jste stejně nudná, nezajímavá a&nbsp;studená jako všichni abstinenti!“ křičí za ní instruktor.</p>
  </div>
</body>
</html>
