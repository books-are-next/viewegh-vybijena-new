<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-58</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-57">HUJEROVÁ</p>

    <p class="MLP-text-bez1radku">Svatba byla v&nbsp;jistém smyslu moje životní dílo.</p>

    <p class="MLP-text">Vždycky jsem ostatně věřila, že kdybych si dala skutečně záležet, jsem schopna dočasného, <span class="MLP-znak-kurziva-11b">potěmkinovského</span> půvabu&nbsp;– a&nbsp;svatba mi tohle tušení naštěstí potvrdila. Za pomoci čtvrt kila mejkapu, pudru, rtěnky, řasenky, tužky na obočí, bělící zubní pasty, laseru, podprsenky <span class="MLP-znak-kurziva-11b">push-up</span>, šněrovačky, krémových svatebních šatů z&nbsp;Paříže (se dvěma nenápadně vsazenými klínky) a&nbsp;prosté kytičky čajových růží jsem vytvořila něco jako katedrálu z&nbsp;písku. No vida, říkala jsem si před zrcadlem spokojeně (táta stál za mnou a&nbsp;dusil se štěstím), stačí jedna kadeřnice, kosmetička, dermatoložka, dvě dámské krejčové a&nbsp;květinářka&nbsp;– a&nbsp;na několik hodin nejsem ošklivá. Od příchodu na nuselskou radnici až do oběda v&nbsp;protilehlé restaurace U&nbsp;Bansethů jsem dokonce byla <span class="MLP-znak-kurziva-11b">svým</span> <span class="MLP-znak-kurziva-11b">způsobem</span> krásná. Bývalé spolužačky si mě podezíravě prohlížely a&nbsp;spolužáci se v&nbsp;duchu snažili přijít na to, proč mě vlastně na gymplu neojeli.</p>

    <p class="MLP-text">Alespoň doufám.</p>

    <p class="MLP-text-bez1radku--12-0">Boris má na mé přání frak, v&nbsp;němž je poněkud nesvůj&nbsp;– a&nbsp;když mě kolega Stančev po obřadu dlouze políbí na ústa (vůbec nechápu, co to do něj vjelo), jeho nervozita ještě vzroste.</p>

    <p class="MLP-text">Tom mi dá jen mlaskavou pusu na tvář.</p>

    <p class="MLP-text">„Teda na Slapech to bylo o&nbsp;hodně lepší,“ říkám mu nespokojeně.</p>

    <p class="MLP-text">„Můžu si na vás sáhnout?“ zeptá se Marie Borise a&nbsp;dotkne se jeho paže. „To je zvláštní, vy skutečně existujete…“</p>

    <p class="MLP-text">Potom mě obejme.</p>

    <p class="MLP-text">„Promiň, promiň, promiň,“ šeptá mi.</p>

    <p class="MLP-text">Táta u&nbsp;přípitku svatebčanům dramaticky sdělí, že byl na mou výchovu úplně sám.</p>

    <p class="MLP-text">„Když jí byly tři měsíce,“ ukáže na mě prstem, „její matka nás opustila. Normálně jednou v&nbsp;noci odešla z&nbsp;baráku. Nechala mi tam akorát sunar a&nbsp;cucflašku.“</p>

    <p class="MLP-text">Modlím se, aby alespoň vynechal to ukradené rádio. Táta naštěstí přechází ke vzpomínce, jak mi kupoval první brýle.</p>

    <p class="MLP-text">„To jí bylo asi osm,“ vypráví. „Byly to takový ty laciný dětský brejličky na poukaz. Když si je nasadila, úplně mi to trhalo srdce. Nebudu vám lhát, moc jí neslušely.“</p>

    <p class="MLP-text">Několik svatebních hostů, kteří se mylně domnívají, že žertuje, se snaživě zasměje. Táta je napomene krátkým vyčítavým pohledem, jak je zvyklý z&nbsp;autobusu.</p>

    <p class="MLP-text">„Zkrátka, když jsem ji v&nbsp;těch brejličkách uviděl, došlo mi, jak je hrozně zranitelná.“</p>

    <p class="MLP-text">Zadrhne se mu hlas, nedokáže pokračovat. Zaryju si nehet do kůžičky pod palcem a&nbsp;co nejhlouběji se nadechnu.</p>

    <p class="MLP-text">„Tati?“ zvolám. „Tohle je svatba, sakra! To má bejt <span class="MLP-znak-kurziva-11b">radostná</span> událost!“</p>

    <p class="MLP-text">Smích svatebčanů obsahuje slyšitelnou úlevu.</p>

    <p class="MLP-text">„Chci jenom říct, že jsme to neměli lehký… Ale nakonec jsme to dokázali.“</p>

    <p class="MLP-text">„Na zdraví ženicha a&nbsp;nevěsty!“ vykřikne Skippy do potlesku. „A&nbsp;sukně hore!“</p>

    <p class="MLP-text">O&nbsp;tři hodiny později si ty nádherné šaty svléknu, jediný použitelný obličej svého života spláchnu do umývadla a&nbsp;proměním se zpátky v&nbsp;Hujerovou.</p>
  </div>
</body>
</html>
