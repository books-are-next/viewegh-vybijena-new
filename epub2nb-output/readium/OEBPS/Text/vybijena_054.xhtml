<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-51</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-50">JEFF</p>

    <p class="MLP-text-bez1radku">Je deset hodin dopoledne&nbsp;– a&nbsp;vypili víc než půl láhve vodky. Přestože se Jeff každou skleničku snaží zajídat, cítí, že je přiopilý. Už i&nbsp;snídat s&nbsp;Tomem a&nbsp;Skippym znamená chlastat, říká si nespokojeně. Kdyby bylo na něm, mnohem raději by si vyjel někam na kole. Takové mírné mnohakilometrové stoupání po úzké venkovské silničce s&nbsp;jabloněmi po stranách&nbsp;– to by bylo přesně ono. V&nbsp;holých korunách svraštělá jablka a&nbsp;v&nbsp;trávě jinovatka. Začíná se těšit, až si v&nbsp;neděli vyrazí na kole do Vrchlabí.</p>

    <p class="MLP-text">„Vždycky mi připadalo, že pití po ránu má něco do sebe,“ libuje si Tom. „Večer už jsem unavený, takže mě alkohol nejednou přemůže, ale dopoledne bývám svěží a&nbsp;dokážu mu být dlouho rovnocenným soupeřem.“</p>

    <p class="MLP-text">Skippy pohlédne na Jeffa a&nbsp;zašklebí se:</p>

    <p class="MLP-text">„Už zas mluví jak kniha. Čili je na šrot!“</p>

    <p class="MLP-text">„To je poněkud nepřesné,“ namítá Tom. „Právě jsem ti vysvětlil, že dopoledne umím být podnapilý a&nbsp;bystrý <span class="MLP-znak-kurziva-11b">zároveň</span>. Už jsi snad někdy viděl bystrý šrot?“</p>

    <p class="MLP-text">Jeff přestane poslouchat&nbsp;– když chce, dokáže úplně vypnout. Tomovo žvanění mu jde na nervy. V&nbsp;sedmnácti mu Vartecký pochválí <span class="MLP-znak-kurziva-11b">překvapivě bohatou</span> češtinu&nbsp;– a&nbsp;on z&nbsp;toho vyžije do třiceti, říká si. Někdy mu Tom připadá jako malý kluk, který dostal nové kolo, a&nbsp;tak se s&nbsp;ním od rána do večera projíždí po sídlišti, aby měl jistotu, že si ho všimli opravdu všichni&nbsp;– po čase to začne být trapné.</p>

    <p class="MLP-text">„A&nbsp;víš, co je nejhorší?“ říká Tom Skippymu. „Že sotva jsem se teď po třicítce trochu zkonsolidoval, sotva jsem si na zmíněné rozepnuté knoflíčky a&nbsp;výstřihy jakž takž zvykl,“ zopakuje pro Jeffa, když si všimne jeho pohledu, „přišla <span class="MLP-znak-kurziva-11b">krátká trička</span>.“</p>

    <p class="MLP-text">Udělá významnou pauzu.</p>

    <p class="MLP-text">„A&nbsp;s&nbsp;nimi nahá bříška. Odhalená intimita pupíčku. Někdy i&nbsp;ty dva dolíčky nad zadkem.“</p>

    <p class="MLP-text">„Ach bože, zadky! Krásný pevný zadečky!“ volá Skippy.</p>

    <p class="MLP-text">„A&nbsp;když je tričko dostatečně krátké a&nbsp;příslušně odstávající, pak i&nbsp;ten nový, nebývale vzrušující pohled na ňadra <span class="MLP-znak-kurziva-11b">zespodu</span>.“</p>

    <p class="MLP-text">Skippy se zakousne do ukazováčku.</p>

    <p class="MLP-text">„Ňadra zespodu?“ namítne Jeff. „To musíš klečet, ne?“</p>

    <p class="MLP-text">Tom ho ignoruje.</p>

    <p class="MLP-text">„A&nbsp;sotva si pracně zvykneš i&nbsp;na tohle, sotva znovu dosáhneš jistého stupně sebeovládání, takže při konfrontaci s&nbsp;těmito erotickými rafinovanostmi&nbsp;–“</p>

    <p class="MLP-text">„Udržíš moč?“ říká jízlivě Jeff.</p>

    <p class="MLP-text">„– už si dokážeš zachovat minimální lidskou důstojnost, přijdou <span class="MLP-znak-kurziva-11b">kalhoty bokovky</span>.“</p>

    <p class="MLP-text">„Miluju bokovky!“ vykřikne Skippy.</p>

    <p class="MLP-text">„S&nbsp;vykukujícími <span class="MLP-znak-kurziva-11b">kalhotkami</span>. S&nbsp;bezostyšně, vulgárně, pikantně, vyzývavě <span class="MLP-znak-kurziva-11b">přiznanými</span> spodními kalhotkami. To, co směl dříve spatřit jediný muž, mohou nyní vidět úplně <span class="MLP-znak-kurziva-11b">všichni</span>&nbsp;– v&nbsp;tom je krutá podstata té módy. Každý z&nbsp;nás několikrát denně požívá status vyvoleného&nbsp;– ale jaksi bez všech rozhodujících výsad. Smíme se podívat, ale nesmíme se dotknout. To krajkoví je předzvěst slastí, které nikdy nepřijdou.“</p>

    <p class="MLP-text">„Hezký!“ zvolá Skippy jako zamlada.</p>

    <p class="MLP-text">Tom je sám se sebou očividně spokojený.</p>

    <p class="MLP-text">„Klára nenosí bokovky?“ ptá se Jeff.</p>

    <p class="MLP-text">„Nosila je i&nbsp;do školy&nbsp;– jak myslíš, že mě dostala?“</p>

    <p class="MLP-text">Jeff si s&nbsp;ním po krátkém zaváhání přiťukne.</p>

    <p class="MLP-text">„Tak ať vám to klape.“</p>

    <p class="MLP-text">„Na ženicha a&nbsp;nevěstu!“ vykřikne Skippy.</p>

    <p class="MLP-text">„A&nbsp;teď se tě na něco zeptám já,“ říká Jeffovi Tom, když odloží sklenici. „Chci se tě na to ostatně zeptat už dávno: Spala s&nbsp;Varteckým, nebo ne?“</p>

    <p class="MLP-text">I&nbsp;po všech těch letech ta otázka okamžitě vyvolá napětí. Tom se zřejmě rád hrabe v&nbsp;minulosti&nbsp;– Jeff tuhle jeho zálibu rozhodně nesdílí.</p>

    <p class="MLP-text">„Nevadí ti doufám, že se ptám?“</p>

    <p class="MLP-text">Jeff mlčí.</p>

    <p class="MLP-text">„Co je?“ nechápe Skippy. „Dyk se rozvádíte, ne?“</p>

    <p class="MLP-text">„Někdy mi připadá,“ promluví Jeff, „že vy dva se budete o&nbsp;Evě a&nbsp;Varteckém bavit ještě v&nbsp;sedmdesáti. To už bude mimochodem mrtvej.“</p>

    <p class="MLP-text">„Obojí je pravděpodobné,“ říká Tom. „Nicméně jsi nám neodpověděl.“</p>

    <p class="MLP-text">Jeff se napije, aby získal čas. Už ví, že to Tomovi řekne, jakkoli cítí, že je v&nbsp;tom něco škodolibého, bezmála mstivého.</p>

    <p class="MLP-text">„Spala.“</p>

    <p class="MLP-text">„Tušil jsem to,“ přikývne Tom, ale v&nbsp;rozporu se svým tvrzením několikrát zavrtí hlavou.</p>

    <p class="MLP-text">„Táhli to spolu léta.“</p>

    <p class="MLP-text"><span class="MLP-znak-kurziva-11b">„Léta?!“</span></p>

    <p class="MLP-text">Tom si položí čelo do dlaní. Jeff se Skippym si vymění pohled.</p>

    <p class="MLP-text">„Co blbneš?“ říká Skippy. „Dyk je to pravěk.“</p>

    <p class="MLP-text">„Ta děvka,“ mumlá Tom. „Ta zatracená děvka!“</p>
  </div>
</body>
</html>
