<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-33</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-32">EVA</p>

    <p class="MLP-text-bez1radku"><span class="MLP-znak-kurziva-11b">Autoerotiku neprovozuje</span>, říkával Jeff. Ne snad že by ji to nějak pohoršovalo, to ne, ale zřejmě se sama před sebou stydí.</p>

    <p class="MLP-text">Jednou ve čtrnácti to ze zvědavosti zkusí: vykoupe se, popřeje rodičům dobrou noc, tiše se v&nbsp;pokojíčku zamkne, zatáhne závěsy a&nbsp;zhasne&nbsp;– a&nbsp;přesto se jí zdá, že ji všechny ty známé předměty kolem, jejichž obrysy nyní pouze tuší, udiveně, nesouhlasně pozorují. Upírá oči do tmy a&nbsp;připadá si natolik divně, jakoby <span class="MLP-znak-kurziva-11b">cize</span>, že toho po chvíli nechá&nbsp;– a&nbsp;ani později nemá potřebu se k&nbsp;tomu zážitku vracet. Prostě s&nbsp;tím nezačne, takže jí to nechybí&nbsp;– to je celé. Jeff se v&nbsp;oněch nekonečných měsících, kdy ho znovu a&nbsp;znovu odmítá, pochopitelně začne domnívat, že je Eva <span class="MLP-znak-kurziva-11b">tak trochu frigidní</span>. Nemůže mu to vyčítat a&nbsp;ani mu to nevymlouvá, ale od oné suplované hodiny s&nbsp;Varteckým ví své.</p>

    <p class="MLP-text-bez1radku--12-0">Varteckého vstup do třídy provází zvědavé ticho&nbsp;– nečekají ho. Není žádný mladík, už překročil čtyřicítku; je vysoký, statný, trochu při těle. Nedávno se zřejmě nechal ostříhat (Eva to pozná podle světlých proužků pod okraji kotlet), ale na tváři má přinejmenším dvoudenní strniště. Oblečení: světle hnědé manšestráky a&nbsp;tmavá kostkovaná košile s&nbsp;ohrnutými rukávy. V&nbsp;silných opálených rukách nese gramofon, dva reproduktory a&nbsp;několik desek; úplně nahoře leží odřená kožená aktovka. Bez nejmenší nervozity si třídu prohlíží, téměř jednoho po druhém. Vyzařuje z&nbsp;něj sympatická sebejistota, na rozdíl od mnoha jiných učitelů nemusí o&nbsp;svou autoritu bojovat. Evu to uklidní: odjakživa bývá nervózní za jiné lidi, takže když narazí na někoho&nbsp;– jak to říct&nbsp;–<span class="MLP-znak-kurziva-11b">soběstačného</span>, je to pro ni vždycky úleva.</p>

    <p class="MLP-text">„Třetí cé?“ zeptá se Vartecký.</p>

    <p class="MLP-text">„Ano!“ zvolá Zuzana koketně. „To jsme my!“</p>

    <p class="MLP-text">Lhostejně přikývne, položí celý náklad na stůl, otevře aktovku, vytáhne z&nbsp;ní velký svazek klíčů a&nbsp;tázavě se na něj zahledí. Ke koutkům přivřených očí se mu sbíhají vrásky. Evě se líbí, že nepřehrává. Skippy ukáže na klíče prstem.</p>

    <p class="MLP-text">„Klíče,“ pronese nahlas provokativně. „Oblíbená, hojně používaná pomůcka na odemykání dveří.“</p>

    <p class="MLP-text">Třída pobaveně zahučí a&nbsp;Eva o&nbsp;Varteckého znovu pocítí starost. Kdesi uvnitř se bojí, aby nastalou situaci zvládl. Nezklame ji. S&nbsp;vážnou tváří ukáže prstem na Skippyho:</p>

    <p class="MLP-text">„Třídní recesista. Oblíbený, pro život nepoužitelný.“</p>

    <p class="MLP-text">Eva se potěšeně směje s&nbsp;ostatními.</p>

    <p class="MLP-text"><span>Objektivně vzato, Vartecký suplování odbyde&nbsp;– nechá je hlasovat a&nbsp;potom bez jakéhokoli dalšího komentáře, natož výkladu, postupně pustí dvě desky, které dostaly největší počet hlasů: Fibichův melodram</span> <span class="MLP-znak-kurziva-11b">Vodník</span> <span>na motivy stejnojmenné Erbenovy básně, a&nbsp;Kiplingovu</span> <span class="MLP-znak-kurziva-11b">Knihu džunglí</span> <span>(nabídka gymnaziálních fonoték není v&nbsp;těch letech právě pestrá). Pár kluků v&nbsp;čele se Skippym se zpočátku pokouší šaškovat, ale on je pokaždé umlčí pohledem&nbsp;– spíše útrpným než výhružným. Po zbytek hodiny už je ve třídě ticho. Skippy si poraženecky položí hlavu na lavici a&nbsp;zůstane v&nbsp;této pozici až do zvonění.</span></p>

    <p class="MLP-text"><span>Poslech Vodníka Evu</span> <span class="MLP-znak-kurziva-11b">vzruší</span><span>, jakkoli to patrně zní směšně. Dodnes si to nedokáže vysvětlit. Neumí říct, jestli to způsobila ta sugestivní hudba, její vznícená obraznost, nebo především přítomnost Varteckého&nbsp;– ale nic silnějšího nikdy předtím nepocítila. Tiskne nohy k&nbsp;sobě a&nbsp;představuje si onu dívku jdoucí pátečním ránem k&nbsp;jezeru. Vidí samu sebe, jak stojí s&nbsp;podklesávajícími koleny na dřevěné lávce a&nbsp;s&nbsp;podivným klidem čeká na toho zvláštního muže, který ji za chvíli stáhne do hlubin.</span></p>

    <p class="MLP-text">Mauglího už neposlouchá. Vartecký otráveně listuje v&nbsp;nějakých papírech, prsty si mne spánky, dívá se na šedivé omítky protějších domů a&nbsp;potom do předtištěného formuláře přepisuje jakási jména. Jednou se jejich pohledy střetnou: Vartecký jakoby zaváhá, ale potom si podepře čelo rukou a&nbsp;opět se skloní ke svým lejstrům.</p>

    <p class="MLP-text">Zazvoní a&nbsp;všichni se hrnou ze třídy; na gramofonu se dosud otáčí deska s&nbsp;Mauglím. Na konci všech jiných hodin se Eva chová úplně stejně, ale tentokrát jí ten náhlý, téměř demonstrativní nezájem o&nbsp;vyučujícího připadá netaktní.</p>

    <p class="MLP-text">„Pomůžu vám s&nbsp;tím,“ nabídne věcně.</p>

    <p class="MLP-text">Instinktivně si dává pozor, aby s&nbsp;ním mluvila jinak než například Zuzana.</p>

    <p class="MLP-text">„Fajn,“ řekne pouze.</p>

    <p class="MLP-text">Eva vezme oba reproduktory a&nbsp;desky; na Varteckého zbyde gramofon a&nbsp;aktovka. Jeff, Tom, Skippy a&nbsp;další ji udiveně sledují, ale ona se tváří samozřejmě. Chodbu projdou mlčky. Eva je ráda, že se Vartecký nepokouší o&nbsp;obvyklou bodrou konverzaci. Jediný vtípek udělá až v&nbsp;kabinetě, jeho tvář však zůstane vážná.</p>

    <p class="MLP-text">„Postav to sem, lidské mládě.“</p>

    <p class="MLP-text">Poprvé v&nbsp;životě se o&nbsp;někoho záměrně otře ňadrem; ještě nikdy takovou věc neudělala. Pohlédne na ni a&nbsp;ona zrudne.</p>

    <p class="MLP-text">„Děkuju.“</p>

    <p class="MLP-text">Eva přikývne. Zůstane mlčky stát. Ví samozřejmě, že její přítomnost v&nbsp;kabinetě je od této chvíle už ničím neodůvodnitelná, nicméně se tváří, že na dané situaci neshledává nic závadného&nbsp;– tím to je nehoráznější.</p>

    <p class="MLP-text">„Zátěžová zkouška,“ promluví Vartecký.</p>

    <p class="MLP-text">Je to spíš konstatování než otázka.</p>

    <p class="MLP-text">„Pro oba,“ dodá Eva.</p>

    <p class="MLP-text">Nepoznává se. Polkne. Dýchá.</p>

    <p class="MLP-text">„Jestli neodejdeš, tak mě vyhoděj.“</p>

    <p class="MLP-text">Udělá krok k&nbsp;němu. Přitáhne si ji dvěma prsty za bradu a&nbsp;zkoumavě ji políbí; ona mu polibek oplatí a&nbsp;potom odběhne.</p>

    <p class="MLP-text-bez1radku--12-0">„Kdyby mi už tenkrát v&nbsp;kabinetě nařídil, abych se svlékla, udělám to,“ říká o&nbsp;dvě desetiletí později Skippymu. „Udělala bych <span class="MLP-znak-kurziva-11b">cokoliv</span>, chápeš?“</p>

    <p class="MLP-text">Skippy si nešťastně přikryje rukama tvář. Evu napadne, že vypadá jako postavička z&nbsp;kreslené grotesky.</p>

    <p class="MLP-text">„Tak co, ještě si myslíš, že jsem frigidní?“ zasměje se.</p>

    <p class="MLP-text">„Ale to je strašný!“ zvolá Skippy. „To bych byl stokrát radši, kdybys <span class="MLP-znak-kurziva-11b">byla</span>!“</p>

    <p class="MLP-text">„Promiň, že jsem tě zklamala.“</p>

    <p class="MLP-text">„Co já… Jak měl s&nbsp;<span class="MLP-znak-kurziva-11b">tímhle</span> žít Jeff? Jak měl žít s&nbsp;vědomím, že v&nbsp;tobě nedokáže vzbudit ani polovinu podobný touhy?“</p>

    <p class="MLP-text">Eva ho překvapeně pohladí po tváři.</p>

    <p class="MLP-text">„To je život, Skippy,“ říká. „Já za to přece nemůžu.“</p>
  </div>
</body>
</html>
