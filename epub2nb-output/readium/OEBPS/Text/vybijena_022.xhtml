<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-19</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-18">AUTOR</p>

    <p class="MLP-text-bez1radku">V&nbsp;sedmnácti se autor zamiluje do dívky z&nbsp;nižšího ročníku, kterou o&nbsp;přestávkách při přecházení mezi učebnami potkává na chodbě: má dlouhé hnědé vlasy a&nbsp;mírný úsměv, který ho dokáže hřát i&nbsp;několik vyučovacích hodin. Po dvou týdnech už přesně ví, kdy a&nbsp;kde na ni narazí, a&nbsp;metodicky se na ta setkání připravuje: pokaždé si promne rty o&nbsp;sebe, aby byly červenější, rozepne si bundu Grundig, napne prsní svaly a&nbsp;snaží se o&nbsp;upřený, hluboký pohled (jistá matčina přítelkyně mu dvakrát zopakovala, že má hezké oči). Zároveň maskuje nedostatky: nenápadně schovává malé ruce (na tuto indispozici jej upozornila netaktní prodavačka zmrzliny v&nbsp;Kutné Hoře), stejně jako zlatou korunku vpravo nahoře. Ví, že jeho úsměv nesmí být příliš široký (teprve po letech v&nbsp;zrcadle zděšeně zjistí, že byl poněkud nesouměrný). Když mu kdosi řekne, že je údajně nezdravě bledý, začne se každé ráno před odchodem do školy mazat hnědým opalovacím krémem Nubian.</p>

    <p class="MLP-text">Po dvou měsících křivých úsměvů v&nbsp;mastném obličeji s&nbsp;dívkou prohodí prvních pár slov; od toho dne s&nbsp;ní hovoří každou přestávku. Dívka souhlasí se vším, co říká: o&nbsp;Katapultech i&nbsp;o&nbsp;Karlu Krylovi. Spolužáci se po nich otáčejí, což dělá autorovi dobře. Dívka mu vypráví o&nbsp;koních; učí se parkurovému skákání. Po nocích sní o&nbsp;tom, že ji zasvětí do tajů sexu (tedy ihned poté, co se to všechno sám naučí), ale o&nbsp;přestávkách nepodnikne nic, čím by onen sen alespoň trochu přiblížil realitě.</p>

    <p class="MLP-text">Teprve o&nbsp;půl roku později si autor jednoho sobotního rána navlékne matčiny značkové džíny, zjistí si příslušný autobus a&nbsp;vydá se za dívkou. O&nbsp;sexu neví sice stále téměř nic, ale v&nbsp;duchu už je smířen i&nbsp;s&nbsp;variantou <span class="MLP-znak-kurziva-11b">společného sladkého tápání</span>. Dívku jeho příjezd očividně zaskočí: jednak mají toho dne jakési oblastní závody a&nbsp;jednak už déle než rok chodí s&nbsp;jedním ženatým mužem. <span class="MLP-znak-kurziva-11b">Překážkové proutí na závodišti / rozkvetlo jedovatými ocúny</span>, napíše autor toho večera ve své básni.</p>

    <p class="MLP-text">V&nbsp;následujících letech přejde od poezie k&nbsp;psaní prózy.</p>
  </div>
</body>
</html>
