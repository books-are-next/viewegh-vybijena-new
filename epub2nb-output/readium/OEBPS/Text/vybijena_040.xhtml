<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-37</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-36">JEFF</p>

    <p class="MLP-text-bez1radku">Prvního října roku 1988 nastupuje roční vojenskou službu.</p>

    <p class="MLP-text">Eva ho jde vyprovodit. Jedou metrem ze stanice Gottwaldova; do odjezdu soupravy zbývá ještě šest minut, a&nbsp;tak se posadí na volnou lavičku. Za zády mají nuselské údolí. Jeff se otočí: pohled na všechny ty červené střechy, komíny a&nbsp;televizní antény mu tentokrát připadá docela malebný. Pochopitelně, pomyslí si. Náhle si uvědomí, že zapomněl Evě vysvětlit, jak se zapíná a&nbsp;vypíná karma a&nbsp;jak si poradit s&nbsp;nejčastějšími poruchami. Začne s&nbsp;výkladem, ale má pocit, že ho Eva neposlouchá dostatečně soustředěně. Měl jí to předvést doma, přímo na karmě. Pozdě. Nakloní hlavu na stranu a&nbsp;mlaskne. Až jí poteče jenom studená, bude muset někomu říct. Varteckému? napadne ho. Eva nejspíš vycítí jeho stísněnost, protože ho vezme za ruku; dokonce ho sama od sebe políbí. To neudělala už dlouho. Rachot přijíždějící soupravy mu jako obvykle připomene Irenu. Vsadil by se, že Eva na ni myslí taky. Měli jet jedenáctkou k&nbsp;Muzeu. Pozdě.</p>

    <p class="MLP-text-bez1radku--12-0">V&nbsp;hale na Hlavním nádraží se od Evy odpojí a&nbsp;zamíří k&nbsp;jedné z&nbsp;pokladen. Jde zpříma, všechny jeho pohyby i&nbsp;gesta jsou jakoby rozhodnější, energičtější. Snaží se mužně čelit věcem, které nastanou.</p>

    <p class="MLP-text">„Zpáteční?“ zeptá se ho prošedivělá pokladní.</p>

    <p class="MLP-text">„Kéž by,“ přinutí se k&nbsp;úsměvu.</p>

    <p class="MLP-text"><span>Uloží lístek do peněženky, odhrne si vlasy z&nbsp;čela (zítra už bude nakrátko) a&nbsp;shýbne se pro sportovní kabelu; je lehká, moc toho neveze. Proč taky. Eva čeká opodál. Odstup těch několika metrů zvýrazní výjimečnost jejího vzhledu. Kdyby to šlo, vrhl by se jí k&nbsp;nohám a&nbsp;škemral, aby za ním přijela co nejdříve&nbsp;– ale přesně tohle udělat nemůže.</span></p>

    <p class="MLP-text">„I&nbsp;am ready,“ oznámí. „Ready for everything.“</p>

    <p class="MLP-text">Vyjedou po krátkém eskalátoru do horního podlaží, kde vzápětí narazí na Marii, Karla a&nbsp;malého Sebastiána. Karel na Jeffa ukáže prstem.</p>

    <p class="MLP-text">„Tak kam, špagi?“</p>

    <p class="MLP-text">„Slovensko,“ odpoví Jeff kysele a&nbsp;připojí název města.</p>

    <p class="MLP-text">Karlův úsměv se okamžitě rozšíří:</p>

    <p class="MLP-text">„Já taky!“</p>

    <p class="MLP-text">Plácnou si rukama, tohle je příjemné překvapení. Na gymnáziu se sice nijak zvlášť nekamarádili, ale je jasné, že od této chvíle bude všechno jinak. I&nbsp;Eva s&nbsp;Marií se usmívají. Karel pohlédne na hodinky.</p>

    <p class="MLP-text">„Moment,“ zavolá. „Počkejte tady!“</p>

    <p class="MLP-text">Běží k&nbsp;nejbližšímu kiosku. Sebastián nespouští oči z&nbsp;Evy, nicméně se nadále mračí.</p>

    <p class="MLP-text">„Copak je?“ říká Eva.</p>

    <p class="MLP-text">„Prej tu má bejt někde model vláčku. <span class="MLP-znak-kurziva-11b">Jezdící</span>,“ vysvětluje Marie a&nbsp;zdvihne oči v&nbsp;sloup. „Nemohli jsme to nikde najít…“</p>

    <p class="MLP-text">„Tamhle je spousta vláčků,“ osloví Sebastiána Jeff. „Chceš se tam podívat?“</p>

    <p class="MLP-text">Ukáže na nedalekou vitrínu s&nbsp;maketami jednotlivých rychlíkových souprav.</p>

    <p class="MLP-text">„Ty nejezděj,“ odsekne dítě.</p>

    <p class="MLP-text">Marie omluvně pokrčí rameny. Karla snad vzhledem k&nbsp;tomu, že je ženatý a&nbsp;má dítě, po přijímači převelí blíž, říká. Už prý na vojenskou správu podali žádost. Sáhne do kožené kabely, která jí visí na rameni, a&nbsp;vytáhne čtvrtku formátu A4 s&nbsp;dvanácti dlouhými řadami barevných koleček&nbsp;– Jeff teprve po chvíli pochopí, že každá řada představuje jeden měsíc v&nbsp;roce.</p>

    <p class="MLP-text">„Každej den vybarvíme jedno, viď?“ obrátí se Marie na Sebastiá­na, který bez valného zájmu přikývne. „Aby nám to líp uteklo.“</p>

    <p class="MLP-text">Jeffovi to připadá dojemné. Eva nic podobného nemá a&nbsp;určitě ani mít nebude. Ještě jednou přelétne očima ta kolečka. Kristepane, říká si, jak mám tolik dní přežít? Karel se vrací se čtyřmi fernety. Připíjejí si a&nbsp;současně si rychle vyměňují novinky o&nbsp;spolužácích: Tom jde na vojnu do Mikulova. Zuzana se vdala a&nbsp;ztloustla. Skippy tu medicínu snad vážně dodělá. Nyní se na hodinky podívá Jeff.</p>

    <p class="MLP-text">„Soudruhu svobodníku, proveďte loučení!“ říká Karlovi.</p>

    <p class="MLP-text">V&nbsp;životě si tu hloupou větu nepřestane vyčítat. Kvůli němu Karel Marii ani pořádně nepolíbil. Udělal z&nbsp;toho frašku.</p>

    <p class="MLP-text">„Provedu!“</p>

    <p class="MLP-text">Karel svou ženu teatrálně obejme a&nbsp;dá jí parodickou, příliš hlasitou pusu. Jeff poodstoupí stranou a&nbsp;Eva se k&nbsp;němu váhavě přivine.</p>

    <p class="MLP-text">„Opatruj se,“ pošeptá mu.</p>

    <p class="MLP-text">Políbí ho, ale Jeff si nepřestává uvědomovat, že je sledují i&nbsp;mnozí kolemjdoucí. Má z&nbsp;toho loučení divný pocit. Karel mezitím vezme do náruče Sebastiána.</p>

    <p class="MLP-text">„Tak snad pusu tátovi, ne?“ říká Marie.</p>

    <p class="MLP-text"><span>Sebastián otce neochotně políbí na tvář. Jeho pozornost i&nbsp;nadále rozptyluje hemžení kolem: pán prodávající langoše, pískající kufr na kolečkách, drobný Vietnamec se dvěma obrovskými taškami. Náhle se rozhodne, že by se přece jen chtěl podívat na tu vitrínu s&nbsp;vláčky.</span></p>

    <p class="MLP-text">„To mi nevadí, že nejezděj,“ šišlá ve snaze o&nbsp;roztomilost.</p>

    <p class="MLP-text">Jeff si položí otázku, zda jeho touha mít děti je opravdová.</p>

    <p class="MLP-text">„Máma tě tam pak vezme, jo?“ říká Karel. „Jinak nám to ujede.“</p>

    <p class="MLP-text">Tohle je úplně poslední věta, kterou řekne synovi: <span class="MLP-znak-kurziva-11b">Jinak nám to ujede.</span> To však Sebastián pochopitelně netuší. Znovu se nespokojeně zakaboní a&nbsp;Karel ho už poněkud popuzeně postaví na zem.</p>

    <p class="MLP-text">„Odchod!“ zavelí Jeff.</p>

    <p class="MLP-text">Políbí Marii na tvář, zasalutuje Sebastiánovi a&nbsp;pohlédne na Evu; potom se obrátí a&nbsp;rázně vykročí směrem k&nbsp;nástupištím.</p>

    <p class="MLP-text">Poslední věta, kterou slyší Karel od své ženy, zní: <span class="MLP-znak-kurziva-11b">A&nbsp;žádný Slovenky, jasný?</span></p>

    <p class="MLP-text-bez1radku--12-0">Od jeho smrti si proto Jeff dává na každém loučení velmi záležet; ví už, že kterákoli naše věta může být ta poslední.</p>

    <p class="MLP-text">„Povedená akce,“ říkává po skončení třídních srazů. „Fakt milý. Zuzana to dobře zorganizovala.“</p>

    <p class="MLP-text">„Bylo to s&nbsp;tebou moc fajn,“ loučívá se na konci víkendu s&nbsp;Alicí. „Vážně. Opatruj se, kočičko. A&nbsp;zavolej mi!“</p>

    <p class="MLP-text">„Bylo to tady jako vždycky moc příjemný,“ říkává Eviným rodičům, když odjíždí z&nbsp;Vrchlabí.</p>

    <p class="MLP-text">„Měl jsem si asi vzít tebe,“ dodává někdy žertem ke své bývalé tchyni a&nbsp;ona ho potěšeně pleskne po jeho stále hezké tváři.</p>
  </div>
</body>
</html>
