<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-25</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-24">EVA</p>

    <p class="MLP-text-bez1radku">Vybíjenou postupně přestane mít ráda. Je sice celkem příjemné být v&nbsp;centru pozornosti, ale zároveň ji to vždycky znervózňuje. Nakonec ji to omrzí. Skoro pokaždé je kapitánkou, takže ji věčně sledují&nbsp;– komu nejvíc přihrává, jak se kroutí a&nbsp;jak nadskakuje, aby ji míč netrefil. Její tajné rozladění určitě souvisí i&nbsp;s&nbsp;tím, že ji od začátku nadhání Jeff&nbsp;– a&nbsp;nejen při vybíjené. Zpočátku se to ještě snaží skrývat, ale po pár týdnech už o&nbsp;ni usiluje zcela nepokrytě. Ráno přijde do třídy a&nbsp;podívá se na ni tak, že nemusí nic říkat… Je to stejné, jako když se ji na sportovkách pokouší vybít&nbsp;– dokonce mívá v&nbsp;očích týž zuřivý výraz.</p>

    <p class="MLP-text-bez1radku--12-0">S&nbsp;odstupem více než dvaceti let ho Eva chápe. Málokdo to tenkrát tušil, ale za celé ty tři roky mu nedovolila víc než líbání a&nbsp;nějaké to hlazení. Líbil se jí, to ano, ale nemilovala ho (po svatbě jí to Jeff občas připomínal a&nbsp;společně se tomu smáli). Spolužáci, profesorský sbor i&nbsp;její rodiče je nicméně od začátku považovali za ideální pár. V&nbsp;posledním ročníku už všichni automaticky předpokládali, že spolu spí (pravdu znal jen Tom a&nbsp;Skippy). Když Jeff nepřišel ráno do školy, třídní profesorka se Evy úplně samozřejmě přede všemi zeptala, co s&nbsp;ním je. Když si Evin otec jel pro nové auto, vzal Jeffa s&nbsp;sebou. Říkala si, že zažívá pravý opak toho, co většina dívek v&nbsp;jejím věku: před rodiči předstírá, že sex <span class="MLP-znak-kurziva-11b">existuje</span>. Přitom o&nbsp;něm (a koneckonců ani o&nbsp;ní) mnoho nevěděli. Jak si mohli být tak jistí? Mívala provinilý pocit, že to všem kazí. Proč ale právě Jeff? ptávala se sama sebe. Má si ho vzít za muže a&nbsp;mít s&nbsp;ním děti jenom proto, že si ji <span class="MLP-znak-kurziva-11b">zamluvil</span>? Nebo že je hezký? Nebo proto, že se ta myšlenka zamlouvá ostatním?</p>

    <p class="MLP-text-bez1radku--12-0"><span>Stydí se také za tu posedlost, kterou v&nbsp;Jeffovi nechtěně vzbuzuje. Vždycky svou sexualitu považovala za něco vysoce intimního, jenže Jeff jako by ji tím, že se o&nbsp;ni veřejně uchází, vytáhl na světlo, všem na oči. Tak usilovně se jí pokouší</span> <span class="MLP-znak-kurziva-11b">dostat do kalhotek</span> <span>(jak to se svým příslovečným vkusem formuloval Skippy), až si Eva připadá, jako by přede všemi chodila právě jen v&nbsp;kalhotkách. Neví, jak by to lépe popsala: je to podobné, jako když jí kluci ještě na základní škole pouštěli o&nbsp;hodině prasátka na prsa; myslela, že se hanbou propadne. Když to trochu přežene, ten Jeffův zběsilý zájem je vlastně něco jako udání.</span></p>

    <p class="MLP-text">Po letech jí Marie prozradí, co na jednom z&nbsp;třídních srazů, kde chyběla, řekl Tom: „Přišla k&nbsp;nám&nbsp;– a&nbsp;čekal tu na ni napsaný scénář. Scénář telenovely: pohledný jinoch se na první pohled zamiluje do krásné dívky a&nbsp;nakonec se vezmou… Celý problém je v&nbsp;tom, že byla&nbsp;– tak jako my všichni&nbsp;– příliš mladá a&nbsp;hloupá, aby hlavní roli v&nbsp;takové lovestory dokázala odmítnout.“</p>

    <p class="MLP-text">Evy se to dotkne, ale musí připustit, že na tom něco je.</p>

    <p class="MLP-text-bez1radku--12-0">Jeff a&nbsp;Tom tvoří po celé čtyři roky nerozlučnou dvojici, časem se k&nbsp;nim přidá i&nbsp;Skippy. Evě připadá, že ji milují všichni tři: Jeff zarputile, vytrvale; Tom tajně, zoufale; Skippy, který si zřejmě dokáže přiznat, že nemá šanci, nejzábavněji&nbsp;– nebojí se zesměšnit, neboť je mu jasné, že v&nbsp;jeho případě to vyjde nastejno. Dělá na Evu komické zamilované grimasy, vrhá se jí k&nbsp;nohám, objímá její kolena a&nbsp;ve školní jídelně líbá modrý plastový hrnek, z&nbsp;kterého před chvílí pila. Rovněž si chodí vylívat srdce jejím rodičům: když se Eva jednou večer vrátí domů z&nbsp;další platonické schůzky s&nbsp;Jeffem, Skippy sedí v&nbsp;obýváku a&nbsp;popíjí s&nbsp;její matkou mátový čaj.</p>

    <p class="MLP-text">„Tak tohle je ona, seznamte se,“ zvolá, když spatří překvapenou Evu ve dveřích. „Slunce mých dní, tma mých nocí. Eva. Smrtelná nemoc na tři písmena.“</p>

    <p class="MLP-text">Srdceryvně zasténá a&nbsp;skácí se na koberec, přičemž si rozrazí čelo o&nbsp;konferenční stolek. Evin otec, který Skippyho nesnáší, ho chtě nechtě musí odvézt na pohotovost, kde mu ošklivě rozšklebenou krvácející ránu sešijí.</p>

    <p class="MLP-text">Skippyho přijetí na lékařskou fakultu je pro její rodiče větším překvapením než pro ni samu&nbsp;– a&nbsp;když jim o&nbsp;pár let později sdělí, že si Skippy coby specializaci zvolil gynekologii, matka se tomu dlouhé minuty hlasitě směje.</p>

    <p class="MLP-text">Tom je jiný případ. Evě sice imponuje, jak se v&nbsp;dané situaci snaží o&nbsp;zachování důstojnosti (někdy je v&nbsp;tom cosi až heroického, jakkoli to asi zní přehnaně), ale na druhé straně se v&nbsp;jeho přítomnosti nikdy necítí úplně uvolněně. I&nbsp;s&nbsp;užvaněným Skippym je jí lépe než s&nbsp;věčně zasmušilým Tomem, který se vyhýbá jejím pohledům i&nbsp;sebemenšímu dotyku a&nbsp;většinou nápadně rychle odchází.</p>

    <p class="MLP-text-bez1radku--12-0">Alice tvrdí, že její sexualita byla tehdy ještě <span class="MLP-znak-kurziva-11b">neprobuzená</span>&nbsp;– a&nbsp;nyní prý <span class="MLP-znak-kurziva-11b">znovu usnula</span>. Eva neví, kam na ty termíny dcera chodí.</p>

    <p class="MLP-text">„No, doufám, že ta tvoje je taky ještě neprobuzená,“ říká a&nbsp;zatváří se jako přísná matka.</p>

    <p class="MLP-text">„Nic jinýho než doufat ti taky nezbejvá,“ usmívá se Alice tajuplně, takže Evě je jasné, že blufuje.</p>

    <p class="MLP-text">„Mami?“ říká dcera podezřele táhle. „Kterej chlap se ti líbí? Třeba z&nbsp;herců?“</p>

    <p class="MLP-text">„Ale bože… Dej mi s&nbsp;chlapama pokoj.“</p>

    <p class="MLP-text">„Tak mi to řekni. Přece se ti nějakej <span class="MLP-znak-kurziva-11b">musí</span> líbit!“</p>

    <p class="MLP-text">Upírá na ni nevinné oči.</p>

    <p class="MLP-text">„Nebo ze zpěváků.“</p>

    <p class="MLP-text">Eva pobaveně vrtí hlavou.</p>

    <p class="MLP-text">„Proč mi to nechceš říct?“</p>

    <p class="MLP-text">Zní to vyčítavě, smutně. Eva jí odhrne vlasy z&nbsp;čela.</p>

    <p class="MLP-text">„Dan Bárta,“ říká po chvíli vážně.</p>

    <p class="MLP-text">Alice si matku nedůvěřivě prohlíží, ale když zjistí, že to není vtip, v&nbsp;jejím napůl ještě dětském obličeji se objeví upřímná radost. Je ráda, že na sex aspoň ještě <span class="MLP-znak-kurziva-11b">myslím</span>, napadne Evu.</p>

    <p class="MLP-text">„To je skvělý! Máme podobnej vkus!“</p>

    <p class="MLP-text">„A&nbsp;víš, kde se mi líbil nejvíc?“ praví Eva s&nbsp;úsměvem, který musí Alici nutně připadat záhadný. „V&nbsp;Kytici.“</p>

    <p class="MLP-text">„V&nbsp;Kytici?“</p>

    <p class="MLP-text">„V&nbsp;tom filmu. Jako vodník.“</p>
  </div>
</body>
</html>
