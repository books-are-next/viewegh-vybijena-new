<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-24</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-23">HUJEROVÁ</p>

    <p class="MLP-text-bez1radku">Stane se něco, co nečekám: od výstupu s&nbsp;Marií se mě už nikdo na Libora nezeptá&nbsp;– ani Marie. Je to stejné, jako kdybych se s&nbsp;maximální svědomitostí soustavně připravovala řekněme na dějepis&nbsp;– a&nbsp;učitelka mě pak nikdy nevyvolala. Najednou je to nezajímá? Nerozumím tomu. Někdy si rouhavě říkám, že i&nbsp;případné odhalení by bylo lepší než tahle věčná nejistota. Ale jaképak odhalení: věřím si. Umím uniknout i&nbsp;z&nbsp;té nejrafinovanější pasti. Jsem připravená odpovědět s&nbsp;klidným úsměvem i&nbsp;na tu nejzáludnější otázku. Představuji si to například takto:</p>

    <p class="MLP-text">Marie (přede všemi): Jestlipak dostala Hujerová od toho svýho Liborka něco k&nbsp;svátku? (obrací se ke mně; útočně) Mělas včera svátek, ne?</p>

    <p class="MLP-text">V&nbsp;duchu se shovívavě ušklíbnu: je tak předvídatelná. Myslí si, že je chytrá, ale vlastně je svým způsobem hloupá. Copak se vážně domnívá, že mě touhle otázkou zaskočí?</p>

    <p class="MLP-text">Já: To sice měla, ale radši mi to ani nepřipomínej…</p>

    <p class="MLP-text">Marie (přelétne přítomné holky významným pohledem): Chceš snad říct, žes od <span class="MLP-znak-kurziva-11b">Libora</span> nic nedostala?</p>

    <p class="MLP-text">Já: Dostala i&nbsp;nedostala. Jak se to vezme.</p>

    <p class="MLP-text">Marie (nespouští ze mě pohled): To bys nám asi měla vysvětlit.</p>

    <p class="MLP-text">Já (s pobaveným úsměvem): Jinými slovy, tvoje podezření stran Liborovy existence pořád přetrvává… (vzdychnu) No, vidím, že ti to teda budu muset říct: koupil mi někde takovou tu umělou růži, která vlastně neni růže, nýbrž jsou to, jak zjistíš při bližším ohledání, složený červený kalhotky. Tanga.</p>

    <p class="MLP-text">Marie (kysele): Úžasný…</p>

    <p class="MLP-text">Já: Slyším tvou ironii, ale nenamáhej se, já s&nbsp;tebou souhlasím. Máš pravdu. Není to úžasný, je to trapný. Navíc dobře ví, že červenou barvu nemám ráda a&nbsp;tanga přímo nesnáším. Takže to nebyl ani tak dárek pro mě, jako spíš pro něj&nbsp;– jestli chápeš, co tím myslím?</p>

    <p class="MLP-text">Zavrtím hlavou a&nbsp;hrdě odcházím.</p>

    <p class="MLP-text-bez1radku--12-0">Jenomže se mě nikdo na nic nezeptá. Nezajímá je, co jsem dostala k&nbsp;svátku, s&nbsp;kým jsem byla v&nbsp;kině ani co jsem dělala o&nbsp;víkendu. Když se o&nbsp;Liborovi výjimečně zmíním sama (nedokážu si to potěšení odříct, vím toho o&nbsp;něm tolik!), holky to přejdou mlčením, nebo nápadně rychle mění téma. Zneklidňuje mě to. Jestli mají nějaké pochybnosti, proč s&nbsp;nimi nevyrukují? Během jediné minuty bych jim je navždy rozptýlila!</p>

    <p class="MLP-text">Jediný, kdo mi v&nbsp;té době ochotně naslouchá, je Větev. Má to ovšem všechny znaky směnného obchodu: protože zřejmě jako jediná věří v&nbsp;mého Libora (nebo to celkem věrohodně předstírá), očekává, že já budu na oplátku věřit v&nbsp;jejího Mirka.</p>

    <p class="MLP-text">Scházíme se každý pátek odpoledne v&nbsp;jedné zastrčené kavárničce na Výtoni&nbsp;– obě doufáme, že nás tu nepotká nikdo z&nbsp;našich spolužáků. Jezdívám na ty schůzky se smíšenými pocity (chudák Irena to tenkrát určitě prožívala stejně): na jedné straně se těším, že konečně budu někomu moci vyprávět o&nbsp;Liborovi (jak spí, jak mluví, jak se směje a&nbsp;jak si odklepává popel do dlaně…), ale zároveň mě už předem děsí představa, jak sedím u&nbsp;jednoho stolu s&nbsp;Větví. Nejošklivější dvojice v&nbsp;celé kavárně! Pokaždé mám pocit, že se nám číšník skrytě posmívá a&nbsp;že se na nás od okolních stolů všichni dívají&nbsp;– jako kdybychom byly dvě slepé, hluchoněmé nebo jinak postižené dívky, které si společně <span class="MLP-znak-kurziva-11b">vyrazily</span>, aby se poradily, jak dál čelit krutému životu.</p>

    <p class="MLP-text">Koneckonců to svým způsobem byla pravda.</p>

    <p class="MLP-text">„Víš, von je Mirek dost náladovej,“ říká Větev tiše, aby ji nikdo další neslyšel. „Ale nejhorší je, že když má nějaký problémy&nbsp;– třeba se šéfem nebo se zákazníkama&nbsp;– nikdy o&nbsp;nich se mnou nechce mluvit.“</p>

    <p class="MLP-text">„To Libor taky.“</p>

    <p class="MLP-text">Irena si stejně jako já uvědomuje, že skvělého, krásného a&nbsp;ve všech směrech dokonalého partnera jí nikdo nespolkne, a&nbsp;tak i&nbsp;ona buduje jeho věrohodnost z&nbsp;údajných nedostatků. Mirek (kromě toho, že je náladový) je malý a&nbsp;zavalitý a&nbsp;také příliš kouří. Ale jinak je fajn. Když chce, umí být hrozně něžný. Libor je zase nezodpovědný (někdy o&nbsp;sobě nedá vědět třeba tři dny, přestože ví, jaký mám o&nbsp;něho strach); kromě toho je sobecký a&nbsp;v&nbsp;neposlední řadě by se měl častěji sprchovat. Irena se chápavě usmívá.</p>

    <p class="MLP-text">Její Mirek je automechanik. V&nbsp;jakémsi smyšleném servisu někde v&nbsp;Kobylisích nebo ještě dál (všimněte si, že jde o&nbsp;úplně opačný konec města) vyměňuje neexistujícím řidičům neexistující pneumatiky. Tak o&nbsp;tomhle se každý pátek s&nbsp;Větví bavíme: o&nbsp;imaginárních lidech a&nbsp;věcech. O&nbsp;snech. O&nbsp;přeludech.</p>

    <p class="MLP-text">„Rozpovídá se vždycky až v&nbsp;posteli. Teda až <span class="MLP-znak-kurziva-11b">potom</span>…“ zasměje se Větev a&nbsp;věnuje mi krátký kontrolní pohled, aby zjistila, jestli jí tuhle nehoráznost uvěřím.</p>

    <p class="MLP-text">Přikývnu.</p>

    <p class="MLP-text">„To by si někdy povídal až do rána,“ dodá vděčně.</p>

    <p class="MLP-text">„Jo, to dělaj,“ říkám <span class="MLP-znak-kurziva-11b">zkušeně</span>. „Po sexu jsou takoví jakoby bezbrannější a&nbsp;zároveň…“ přivřu oči a&nbsp;předstírám, že si zkouším <span class="MLP-znak-kurziva-11b">připomenout</span> Liborovo postkoitální chování, „jo, souhlasim, i&nbsp;takoví uvolněnější. Otevřenější.“</p>

    <p class="MLP-text">Větev radostně přitakává. Dobrovolně uznává mou převahu, přestože tuší, že to není otázka zkušenosti, nýbrž představivosti: pochopila už, že sním déle a&nbsp;lépe než ona. Kromě toho dobře ví, že jsem na stupnici ošklivosti před ní&nbsp;– já jsem solidní devítka, možná dokonce osmička, zatímco ona je beznadějná desítka.</p>

    <p class="MLP-text">„Sex je vždycky úplně <span class="MLP-znak-kurziva-11b">odšpuntuje</span>,“ pravím a&nbsp;obě se tomu smějeme.</p>

    <p class="MLP-text">Občas se Větev rozpovídá a&nbsp;přestane se kontrolovat.</p>

    <p class="MLP-text">„Stejně mi vždycky připadaj trochu komický&nbsp;– myslím, když skončej,“ šeptá. „Tobě ne? Jak tam potom ležej s&nbsp;tím svým scvrklým nádobíčkem?“</p>

    <p class="MLP-text">Ježišmarjá, Větev, ty tak kecáš! pomyslím si. Brzdi, holka, brzdi.</p>

    <p class="MLP-text">„Von se ti ukazuje nahej i&nbsp;po sexu?“ říkám naschvál pochybovačně. „To se divim, Libor si ho pokaždý hned přikreje peřinou.“</p>

    <p class="MLP-text">Větev okamžitě znejistí. Takhle by tedy před Marií neobstála.</p>

    <p class="MLP-text">„No to Mirek taky,“ vyhrkne spěšně. „Já myslela předtim, než se přikreje… Víš?“</p>

    <p class="MLP-text">Žadoní očima o&nbsp;můj souhlas&nbsp;– a&nbsp;já jí ho velkoryse poskytnu.</p>

    <p class="MLP-text-bez1radku--12-0">O&nbsp;pár měsíců později naše páteční schůzky naráz skončí. Jednou z&nbsp;nějakého důvodu nemůžu přijít já, příště ona. Obě se zřejmě bojíme, že v&nbsp;naší tiché dohodě s&nbsp;názvem <span class="MLP-znak-kurziva-11b">Vím, že víš, že vím</span> nedokážeme pokračovat. Všechny ty lži nám začínají být nesnesitelně trapné.</p>

    <p class="MLP-text">Ještě jednou se sejdeme v&nbsp;červenci po maturitě: Irena mi nečekaně zavolá a&nbsp;vyjdeme si na krátkou vycházku po nábřeží. O&nbsp;Liborovi ani o&nbsp;Mirkovi už nemluvíme.</p>
  </div>
</body>
</html>
