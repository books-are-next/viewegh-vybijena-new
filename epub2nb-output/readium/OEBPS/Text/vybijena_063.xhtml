<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-60</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-59">HUJEROVÁ</p>

    <p class="MLP-text-bez1radku">Stromy v&nbsp;nemocničním areálu jsou z&nbsp;větší části opadané a&nbsp;mezi holými větvemi objevuji budovy, které ještě před pár týdny nebylo vidět. Listí seschlo a&nbsp;ztvrdlo, při každém závanu studeného listopadového větru o&nbsp;asfalt skoro skřípe; na mnoha místech už je z&nbsp;něj jen hnědá drť, ale pod třešní u&nbsp;pavilonu, kde leží táta, jsou ještě poslední syté barvy: teplá žlutá a&nbsp;karmínová. Chytám se jich očima jako tonoucí stébla.</p>

    <p class="MLP-text">„Tati? Chtěl bys napít?“</p>

    <p class="MLP-text">Opakuji tu otázku vícekrát, ale jediný, kdo na ni reaguje, je tradičně stařec ze sousedního lůžka; dnes vykřikuje něco jako <span class="MLP-znak-kurziva-11b">tuna</span>. Vím, že vyžaduje mou odpověď.</p>

    <p class="MLP-text">„Ano. Tuna. Tisíc kilogramů,“ říkám bez ostychu, v&nbsp;podobných pseudorozhovorech už mám praxi.</p>

    <p class="MLP-text">„Kuna!“ vyrazí ze sebe. „Kuna!“</p>

    <p class="MLP-text">„Dobře. Kuna. Nebo duna,“ plácnu nazdařbůh a&nbsp;on kupodivu zmlkne.</p>

    <p class="MLP-text">Je to alkoholik ve <span class="MLP-znak-kurziva-11b">finálním stadiu</span> (když mi to sestra říká, položím si otázku, v&nbsp;jakém stadiu se asi nalézá Tom).</p>

    <p class="MLP-text">Táta už nemluví vůbec, jenže jeho oči jsou otevřené. Děsí mě to. Co proboha vidí? říkám si. Na co myslí? Pohladím ho po ruce a&nbsp;přiblížím dudlík láhve k&nbsp;jeho propadlým, neoholeným ústům. Nereaguje; teprve když láhev nakloním víc a&nbsp;on ucítí první kapky, nepatrně pohne rozpraskanými rty a&nbsp;začíná sát. Před čtyřiceti lety takhle krmil on mě.</p>

    <p class="MLP-text-bez1radku--12-0">V&nbsp;minulosti jsem někdy bývala raději, když mlčel&nbsp;– například tenkrát, když u&nbsp;nás byla na návštěvě Irena.</p>

    <p class="MLP-text">Jeho náladu jsem dokázala poznat už podle odemykání a&nbsp;podle toho, jak prudce odhodil klíče na polici vedle dveří (to černé lamino je dodnes potlučené a&nbsp;na pár místech odštípnuté).</p>

    <p class="MLP-text">„Ahoj, tati.“</p>

    <p class="MLP-text">„Dobrý den,“ pozdraví Irena.</p>

    <p class="MLP-text">„Dobrej,“ zabručí.</p>

    <p class="MLP-text">Vyzuje se (v posledních letech si po příchodu z&nbsp;práce sedal v&nbsp;předsíni na botník), s&nbsp;funěním boty srovná a&nbsp;bez sebemenšího ohledu na Ireninu přítomnost si svlékne modré služební kalhoty. Jestlipak by stejně nenuceně chodil v&nbsp;trenkách před Evou Šálkovou? napadne mě.</p>

    <p class="MLP-text">„Špatnej den, tati?“</p>

    <p class="MLP-text">„Lidi jsou hovada.“</p>

    <p class="MLP-text">Podívám se na Irenu a&nbsp;pokrčím omluvně rameny. Táta si kalhoty pečlivě složí a&nbsp;já mu je pověsím na ramínko.</p>

    <p class="MLP-text">„Úplně všichni, tati?“</p>

    <p class="MLP-text">Irena se nejistě usmívá. Táta mávne nad mou ironií rukou, vezme z&nbsp;poličky Rudé právo, které jsem odpoledne vyndala ze schránky, a&nbsp;jde si do kuchyně zapálit cigaretu Clea.</p>

    <p class="MLP-text">Až do listopadu 1989 býval v&nbsp;autobuse téměř neomezeným pánem: uniformám (byť byla jen řidičská) se za Husáka příliš neodmlouvalo.</p>

    <p class="MLP-text">„Jedno komunistům upřít nemůžeš&nbsp;– že měli lidi disciplínu,“ říkával po převratu.</p>

    <p class="MLP-text">Přesto ho i&nbsp;tentokrát dokázali cestující rozčílit: nastupovali do autobusu se psy bez náhubku, otvírali bez jeho svolení střešní poklop a&nbsp;odmítali postupovat dále do vozu. A&nbsp;tak dále. Podobných konfliktů jsem znala desítky: <span class="MLP-znak-kurziva-11b">Buďto si s&nbsp;tím psem bez košíku okamžitě vystoupíte, nebo dál nejedu</span>. Tipněte si, kdo vyhrál.</p>

    <p class="MLP-text">„Když chtěj jet autobusem, musej poslouchat. Jestli nechtěj poslouchat, ať si koupěj žigulíka.“</p>

    <p class="MLP-text">V&nbsp;jeho hlase je zlomyslná převaha: dobře ví, že většina cestujících si auto dovolit nemůže. Má je v&nbsp;hrsti.</p>

    <p class="MLP-text">Po revoluci se to začíná měnit. Kázeň podle táty hrozně upadá. Lidé jsou čím dál drzejší.</p>

    <p class="MLP-text">„Vono všeho moc škodí,“ řekne mi jednou. „I&nbsp;tý tvojí svobody!“</p>

    <p class="MLP-text">O&nbsp;politice se s&nbsp;ním už dávno nebavím, ale tohle je na mě moc.</p>

    <p class="MLP-text">„<span class="MLP-znak-kurziva-11b">Mojí</span> svobody? Je to snad probůh i&nbsp;tvoje svoboda, ne?“</p>

    <p class="MLP-text">„Nestojim o&nbsp;takovou svobodu.“</p>

    <p class="MLP-text">Po chvíli se to vysvětlí: má za sebou nejhorší incident své kariéry. <span class="MLP-znak-kurziva-11b">Zpucoval</span> člověka, který nastoupil se zmrzlinou v&nbsp;ruce; chlap nehnul brvou, beze spěchu kornout dojedl&nbsp;– a&nbsp;potom tátu chytl pod krkem a&nbsp;utrhl mu služební kravatu.</p>

    <p class="MLP-text">„Pleteš si pojmy,“ řval prý na něho. „Nejseš páter Malý, seš řidič autobusu! Seš doprdele šofér, chápeš? Jediný, co umíš, je jezdit s&nbsp;autobusem. Tak nám tu kurva přestaň kázat a&nbsp;jeď!“</p>

    <p class="MLP-text">Táta byl v&nbsp;naprostém šoku. Dělalo mu potíže udržet autobus na silnici. Větší ponížení nikdy v&nbsp;životě nezažil. Ještě když mi to vypráví, celý se klepe. Za komunistů se mu nic podobného nestalo.</p>

    <p class="MLP-text-bez1radku--12-0">V&nbsp;posledních letech volí lidovce. Když mi to po jistém naléhání konečně neochotně prozradí, zalapám po dechu.</p>

    <p class="MLP-text">„<span class="MLP-znak-kurziva-11b">Lidovce</span>, tati? Slyším správně?“</p>

    <p class="MLP-text">Snad i&nbsp;Sládkovi republikáni by pro mě byli menším překvapením.</p>

    <p class="MLP-text">„Tohle mi vysvětli, tati: proč se člověk jako ty rozhodne volit křesťanskou stranu?“</p>

    <p class="MLP-text">Táta se mračí, to téma mu není příjemné.</p>

    <p class="MLP-text">„Řekni mi to, tati. Proč? Copak ti snad bůh něco usnadnil? Copak ti v&nbsp;něčem pomoh?“</p>

    <p class="MLP-text">Podívá se na mě.</p>

    <p class="MLP-text">„To je moje soukromá věc. Do toho je každýmu pendrek.“</p>

    <p class="MLP-text">Víc z&nbsp;něj nikdy nedostanu.</p>

    <p class="MLP-text-bez1radku--12-0">Ještě minulý týden mluvil.</p>

    <p class="MLP-text">„Znovicírujte konečně ten byt! Řikám vám to pořád…“</p>

    <p class="MLP-text">Podrážděně máchne rukou nad mou domnělou neschopností.</p>

    <p class="MLP-text">„Udělám to, tati.“</p>

    <p class="MLP-text">„Peníze máš&nbsp;– tak na co čekáš?“</p>

    <p class="MLP-text">Sama nevím. O&nbsp;té rekonstrukci mluvíme léta, ale pokaždé zůstane jen u&nbsp;plánů. V&nbsp;nábytkových studiích už se mi smějí. Kovářova kobyla. Vždycky si od nich vezmu nový katalog, a&nbsp;celý rok se jim pak neozvu. Když zavolají, říkám popravdě, že stále váhám. Bytová designérka váhající nad sešlapaným vínovým kovralem, monstrózní mahagonovou stěnou a&nbsp;buřtovitou sedací soupravou… Předloni jsem koupila Petrovi od nás z&nbsp;práce kartón španělského červeného s&nbsp;prosbou, aby mi udělal pár skic&nbsp;– tvrdila jsem mu, že pro mě je to příliš osobní záležitost a&nbsp;že bych nedokázala uvažovat racionálně.</p>

    <p class="MLP-text">„Doktoři taky nikdy nechtěj operovat příbuznýho…“</p>

    <p class="MLP-text">Zeptal se, zda nejsem poněkud přecitlivělá; pravila jsem, že jeho obavu plně sdílím.</p>

    <p class="MLP-text">„Kup si nějakou fórovou italskou postel a&nbsp;skleněnej stůl,“ říká táta. „Třeba dánskej…“</p>

    <p class="MLP-text">Pod bílými štětinkami vousů je nicotný náznak úsměvu.</p>

    <p class="MLP-text">„Koupím, tati.“</p>

    <p class="MLP-text">Slzy mi nezadržitelně stoupají do očí, musím se odvrátit. Sestra si všimne mých potíží a&nbsp;přichází mi na pomoc.</p>

    <p class="MLP-text">„Skleněnej stůl,“ kroutí hlavou táta. „Slyšela jste to někdy?“</p>

    <p class="MLP-text">„Než umřu, musíš sem chodit každej den,“ řekl mi v&nbsp;neděli.</p>

    <p class="MLP-text">Výslovnost mu už dělala potíže. Samozřejmě jsem předstírala, že neumře&nbsp;– co jiného může člověk dělat? To jsem mu měla říct: Ano, tati, skutečně záhy umřeš. Už brzy přijdeš úplně o&nbsp;všechno: o&nbsp;svoje tělo, o&nbsp;chuť k&nbsp;jídlu, o&nbsp;vzpomínky, o&nbsp;světlo, o&nbsp;teplo, o&nbsp;mě… Proč nás tohle někdo neučí? Proč proboha pořád studujeme integrály, prvoky, anorganické sloučeniny a&nbsp;podobné nesmysly, když pak nic z&nbsp;toho&nbsp;– na rozdíl od umírání&nbsp;– v&nbsp;životě nepotřebujeme? Kdybychom se místo prvoků biflovali pravidla umírání, mělo by to aspoň smysl.</p>

    <p class="MLP-text">Táta znovu usíná.</p>

    <p class="MLP-text">„Cesta!“ volá stařec ze sousedního lůžka netrpělivě. „Cesta!“</p>

    <p class="MLP-text">„Pletená vesta,“ odpovídám konejšivě. „Má ji jeden ze sta.“</p>

    <p class="MLP-text">Ztiší se i&nbsp;tentokrát. Aspoň to mě potěší.</p>
  </div>
</body>
</html>
