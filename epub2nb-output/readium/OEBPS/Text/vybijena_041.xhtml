<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>vybíjená-38</title>
  <link href="../Styles/vybjen_idstyles.css" rel="stylesheet" type="text/css" />
</head>

<body id="vyb-jen-" xml:lang="cs-CZ">
  <div>
    <p class="MLP-uroven2-kapitola" id="toc_marker-37">TOM</p>

    <p class="MLP-text-bez1radku">S&nbsp;úlevou shledávám, že potlučené šedivé dveře plechové skříňky na chodbě tentokrát nejsou vypáčené a&nbsp;že Janina fotografie je nepoškozená (na té předešlé měla nožem rozřezaná ňadra). Prohlížím si svou sváteční uniformu se zlatými prýmky, bílou košili, čepici s&nbsp;odznakem: laciné občasné huj, mající zakrýt každodenní fuj, všechnu tu špínu, řev a&nbsp;smrad. Náhle pocítím podivnou apatii. Pomalu, vstoje si zouvám sešlapané kanady (minimálně tři roky je přede mnou nosili jiní), svlékám si tuhé zatuchlé ponožky, zablácené maskáče i&nbsp;zelenou košili, naházím všechno na dno skříňky, znovu ji zamknu a&nbsp;jen v&nbsp;trenkách a&nbsp;tílku přecházím do umývárny.</p>

    <p class="MLP-text">„Chemická očista, co?“ říká zavalitý dozorčí, když míjím jeho neutěšené stanoviště naproti vstupním dveřím.</p>

    <p class="MLP-text"><span>Vím o&nbsp;něm jen to, že je vyučený truhlář; vypadá dobrácky, ale když se na vycházce opije, bývá agresivní. Ke mně se ještě donedávna choval s&nbsp;obvyklou přezíravostí mazáka vůči nově nastoupivšímu</span> <span class="MLP-znak-kurziva-11b">špagátovi</span><span>, avšak od minulého týdne, kdy jsem mu na otevřené korbě náklaďáku na jeho žádost v&nbsp;řevu motoru zpaměti odrecitoval asi deset milostných básní, se z&nbsp;jeho strany těším jistému respektu.</span></p>

    <p class="MLP-text">„Přesně,“ odpovím. „Prvního stupně.“</p>

    <p class="MLP-text">Dveře nejbližší ubikace se otevřou a&nbsp;do chodby vylétne zavařovací sklenice s&nbsp;nakládaným zelím: s&nbsp;tupým křachnutím narazí do zdi a&nbsp;roztříští se. Dozorčí si nevzrušeně zastrčí ukazováček do ucha. Zelí se zvolna sune po latexovém nátěru. Z&nbsp;pokoje vybíhá jeden z&nbsp;nováčků v&nbsp;erárním oranžovém pyžamu, polekaně pohlédne na dozorčího, klekne si a&nbsp;začíná střepy sbírat na plechovou lopatku.</p>

    <p class="MLP-text">„Jedeš mrdat, špagi, co?“ konstatuje s&nbsp;úsměvem dozorčí.</p>

    <p class="MLP-text">Mladičký vojín zdvihne hlavu. Dozorčí hlasitě, nespokojeně mlaskne a&nbsp;ukáže tlustým ukazováčkem na střepy. Chlapec se obrátí a&nbsp;pokračuje v&nbsp;úklidu rychleji než předtím.</p>

    <p class="MLP-text">„V&nbsp;to doufám,“ odpovídám. „Přesně v&nbsp;to už celých těch pět týdnů doufám.“</p>

    <p class="MLP-text">„Mrdání je stejně nejlepší poezie, že jo?“</p>

    <p class="MLP-text">Rezignovaně přikývnu. Chodbou se šíří kyselý pach zelí.</p>

    <p class="MLP-text-bez1radku--12-0">Na nádraží v&nbsp;Břeclavi zavolám z&nbsp;telefonního automatu Janě; v&nbsp;okamžiku, kdy zdvihne sluchátko, zahlédnu procházející hlídku v&nbsp;červených baretech. Připadá mi absurdní salutovat se sluchátkem u&nbsp;ucha, a&nbsp;tak se pouze otočím zády. V&nbsp;duchu doufám, že rotmistr, velitel hlídky, nebude idiot.</p>

    <p class="MLP-text">„Tomíčku, miláčku!“</p>

    <p class="MLP-text">„Nedorazím, Jani. Nedali mi to.“</p>

    <p class="MLP-text">Ticho. Zklamané, nebo úlevné? pomyslím si.</p>

    <p class="MLP-text">„Tomíčku, já budu plakat. Já budu vážně plakat.“</p>

    <p class="MLP-text">„Já za to nemůžu, Jani.“</p>

    <p class="MLP-text">Mluvím s&nbsp;ní ještě pět minut a&nbsp;potom se rozloučím. Zavěsím a&nbsp;zamířím k&nbsp;pokladně. Pojedu za Jeffem.</p>

    <p class="MLP-text">Mám první opušťák&nbsp;– a&nbsp;jedu do jiných kasáren.</p>
  </div>
</body>
</html>
